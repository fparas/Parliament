ΣΗΜΕΙΩΣΗ:  Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις.
      
      
      ΠΡΑΚΤΙΚΑ ΒΟΥΛΗΣ
      ΙΓ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΜΑ΄
      Τρίτη 12 Ιανουαρίου 2010
      
      Αθήνα, σήμερα στις 12 Ιανουαρίου 2010, ημέρα Τρίτη και ώρα 18.04΄ συνήλθε στην Αίθουσα συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β’ Αντιπροέδρου αυτής κυρίας ΡΟΔΟΥΛΑΣ ΖΗΣΗ.
      ΠΡΟΕΔΡΕΥΟΥΣΑ (Ροδούλα Ζήση):  Κυρίες και κύριοι συνάδελφοι, αρχίζει η συνεδρίαση.
      Σας εύχομαι καλή και ευτυχισμένη χρονιά. Δημιουργικό και γόνιμο νομοθετικό έργο.
      Εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      
      Υπουργείου Οικονομικών. 
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση πράξης νομοθετικού περιεχομένου και άλλες διατάξεις».
      Το νομοσχέδιο θα συζητηθεί στη συνέχεια.
      Εισηγητές είναι οι κ.κ. Ευστάθιος Κουτμερίδης και Μιχαήλ Χαλκίδης.
      Η Διάσκεψη των Προέδρων αποφάσισε στη συνεδρίασή της, στις 7/1/2010 τη συζήτηση του νομοσχεδίου σε μία συνεδρίαση.
       (PN)
      
     
      
      (1ML)
      Σχέδιο νόμου Υπουργείου Οικονομίας Ανταγωνιστικότητας και Ναυτιλίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση επιχειρηματικών και επαγγελματικών οφειλών προς τα πιστωτικά ιδρύματα, διατάξεις για την επεξεργασία δεδομένων οικονομικής συμπεριφοράς και άλλες διατάξεις».
      Η συζήτηση του νομοσχεδίου θα αρχίσει στην αυριανή συνεδρίαση.
      Εισηγητές είναι ο κ. Αθανάσιος Παπαγεωργίου και ο κ. Γεώργιος Καρασμάνης.
      Η Διάσκεψη των Προέδρων αποφάσισε στη συνεδρίασή της στις 23-12-2009 τη συζήτηση του νομοσχεδίου σε τρεις συνεδριάσεις. 
      Κυρίες και κύριοι συνάδελφοι, εισερχόμαστε στη συζήτηση του σχεδίου νόμου του Υπουργείου Οικονομικών, «Κύρωση Πράξης Νομοθετικού Περιεχομένου και άλλες διατάξεις». 
      Πριν δώσω το λόγο στον Εισηγητή της Πλειοψηφίας κ. Ευστάθιο Κουτμερίδη, σας γνωρίζω ότι κατά τη συζήτηση επί της αρχής των άρθρων και του συνόλου του σχεδίου νόμου του Υπουργείου Οικονομικών «Κύρωση Πράξης Νομοθετικού Περιεχομένου και άλλες διατάξεις», Κοινοβουλευτικός Εκπρόσωπος της Κοινοβουλευτικής Ομάδας της Νέας Δημοκρατίας ορίζεται ο Βουλευτής Νομού Ηρακλείου κ. Εμμανουήλ Κεφαλογιάννης.
      Επίσης κατά τη συζήτηση του νομοσχεδίου, ορίζεται ως Κοινοβουλευτικός Εκπρόσωπος του Κομμουνιστικού Κόμματος Ελλάδος ο κ. Νίκος Καραθανασόπουλος και Ειδικός Αγορητής ο Βουλευτής κ. Νάνος Απόστολος. 
      Αναφορικά με τη συζήτηση επί της αρχής των άρθρων και του συνόλου του σχεδίου νόμου του Υπουργείου Οικονομικών «Κύρωση Πράξης Νομοθετικού Περιεχομένου και άλλες διατάξεις», Ειδικός Αγορητής του Λαϊκού Ορθόδοξου Συναγερμού ορίζεται ο Βουλευτής κ. Αϊβαλιώτης Κωνσταντίνος.
      Κατά τη συζήτηση του σχεδίου νόμου «Κύρωση Πράξης Νομοθετικού Περιεχομένου και άλλες διατάξεις», ο Συνασπισμός της Ριζοσπαστικής Αριστεράς ορίζει Ειδικό Αγορητή το Βουλευτή Β΄ Αθηνών κ. Δημήτριο Παπαδημούλη.
      Το λόγο έχει ο Εισηγητής της Πλειοψηφίας, Βουλευτής κ. Ευστάθιος Κουτμερίδης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρία Πρόεδρε, κύριε Υφυπουργέ, κυρίες και κύριοι συνάδελφοι, εύχομαι καταρχάς χρόνια πολλά και καλή χρονιά. Εύχομαι το 2010 να αποτελέσει πραγματικά μια γέφυρα που θα μας μεταφέρει από το 2009, ένα έτος απαισιοδοξίας και μιζέριας, σε ένα ελπιδοφόρο 2010. Εύχομαι ποιοτικότερο κοινοβουλευτικό έργο σε όλους μας.
      Κυρίες και κύριοι συνάδελφοι, συζητούμε σήμερα την Πράξη Νομοθετικού Περιεχομένου η οποία αναφέρεται σε θέματα Φ.Π.Α., επισφαλών απαιτήσεων, ληξιπρόθεσμων χρεών προς το δημόσιο, σε θέματα αναπροσαρμογής ποσού οφειλών προς τα ασφαλιστικά ταμεία και σε θέματα αναστολής πλειστηριασμών από τα πιστωτικά ιδρύματα. 
      Κυρίες και κύριοι συνάδελφοι, με την κύρωση αυτής της Πράξης Νομοθετικού Περιεχομένου είναι γεγονός ότι στηρίζουμε τις μικρομεσαίες επιχειρήσεις.
      
      (ΧΑ)
      
       
    (1PN)
    Η παγκόσμια οικονομική κρίση αλλά και η εγχώρια οικονομική κρίση δημιούργησε τεράστια προβλήματα ρευστότητας στην αγορά. Οι επιχειρήσεις αντιμετωπίζουν προβλήματα πληρωμής των υποχρεώσεών τους, αναζητούν ρευστότητα τη στιγμή που οι τράπεζες έχουν κλείσει τη στρόφιγγα των δανείων τους. 
    Το αποτέλεσμα της οικονομικής κρίσης και κατ’ επέκταση της πιστωτικής ασφυξίας είναι να σημειώνεται διακίνηση πολλών μεταχρονολογημένων ή και ακάλυπτων επιταγών με πολλές επιχειρήσεις να μην έχουν εισπράξει το Φ.Π.Α. των πωλήσεών τους και έτσι να μην μπορούν να ανταποκριθούν στις φορολογικές τους υποχρεώσεις. 
    Κάτω από το βάρος αυτής της οικονομικής κρίσης η οποία  ξεκίνησε εδώ και τρία χρόνια, εμείς από το ΠΑ.ΣΟ.Κ. πολύ νωρίς το προηγούμενο χρονικό διάστημα και μάλιστα το 2008 και το 2009 ως αντιπολίτευση τότε, προτείναμε στην προηγούμενη κυβέρνηση της Νέας Δημοκρατίας να πάρει κάποια αποφασιστικά μέτρα, τα οποία θα αφορούσαν τη ρευστότητα της ελληνικής αγοράς για να στηριχθούν οι μικρομεσαίες επιχειρήσεις και οι επιχειρηματίες οι οποίοι αντιμετωπίζουν προβλήματα και δεν μπορούν να ανταποκριθούν στις φορολογικές τους υποχρεώσεις.
    Η προηγούμενη κυβέρνηση της Νέας Δημοκρατίας αφού δεν είχε ένα ολοκληρωμένο σχέδιο για την αντιμετώπιση της κρίσης κατέφυγε δυστυχώς προεκλογικά και κυριολεκτικά την τελευταία στιγμή σε μια σειρά από φιλολαϊκά μέτρα. Δυστυχώς, όμως, ήταν αποσπασματικές και πρόχειρες ρυθμίσεις καθαρά και μόνο προεκλογικού χαρακτήρα και δεν εντάσσονταν σε ένα συνολικό σχέδιο για την τόνωση της ελληνικής οικονομίας και για τη στήριξη των μικρομεσαίων επιχειρήσεων. 
    Κάποιες, όμως, απ’ αυτές τις ρυθμίσεις που αναφέρονται στην πράξη  νομοθετικού περιεχομένου ήταν προς τη σωστή κατεύθυνση και αυτές τις ψηφίζουμε και τις κυρώνουμε σήμερα με το νομοσχέδιο που συζητούμε. Κάποιες άλλες όμως κατά την άποψή μας δεν κινούνται προς τη σωστή κατεύθυνση και γι’ αυτό επαναφέρουμε το προηγούμενο καθεστώς όπως ίσχυε. 
    Κυρίες και κύριοι συνάδελφοι, μετά τις εκλογές της 4ης Οκτώβρη με τη νέα Κυβέρνηση του ΠΑ.ΣΟ.Κ. και του Γιώργου Παπανδρέου προβήκατε σε μια σειρά από νομοθετικές πρωτοβουλίες οι οποίες έχουν στόχο την τόνωση της ρευστότητας της ελληνικής οικονομίας, τη στήριξη των μικρομεσαίων επιχειρήσεων, τα υπερχρεωμένα νοικοκυριά, τον Τειρεσία και το πτωχευτικό δίκαιο. Μάλιστα, αυτό το χρονικό διάστημα μετά από κάποια διαδικασία η οποία ολοκληρώνεται, της δημόσιας διαβούλευσης, αύριο, μεθαύριο, αυτές τις ημέρες, ψηφίζεται το νομοσχέδιο του Υπουργείου Οικονομίας, που αφορά τη ρύθμιση των επιχειρηματικών και επαγγελματικών οφειλών προς τα πιστωτικά ιδρύματα. Αφορά διατάξεις για την επεξεργασία δεδομένων οικονομικής συμπεριφοράς αλλά και μια σειρά από άλλες διατάξεις. 
    Η πράξη νομοθετικού περιεχομένου που κυρώνουμε σήμερα κατατέθηκε στις 16.9.2009, δηλαδή λίγες ημέρες πριν από τις εκλογές της 4ης Οκτώβρη, και με αυτή θεσπίστηκαν κάποιες ρυθμίσεις που η προηγούμενη κυβέρνηση είχε ανακοινώσει προεκλογικά και εντελώς πρόχειρα και αποσπασματικά αλλά επειδή λόγω των εκλογών δεν πρόλαβε να φέρει αυτήν την πράξη νομοθετικού περιεχομένου στη Βουλή για κύρωση, συζητήθηκε στην Επιτροπή Οικονομικών Υποθέσεων και την κυρώνουμε σήμερα εμείς. 
    Είναι γνωστό και αξίζει να σημειώσουμε σήμερα εμείς, ότι οι πράξεις νομοθετικού περιεχομένου εκδίδονται από τον Πρόεδρο της Δημοκρατίας μόνο, όμως, σε έκτακτες περιπτώσεις, εξαιρετικά επείγουσας και απρόβλεπτης ανάγκης, όπως αναφέρεται ρητά στο άρθρο 44 του Συντάγματος. Οι πράξεις αυτές υπογράφονται ύστερα από πρόταση του Υπουργικού Συμβουλίου και στη συνέχεια σε διάστημα σαράντα περίπου ημερών από την έκδοσή τους, υποβάλλονται στη Βουλή ή μέσα σε σαράντα ημέρες από τη σύγκλιση της Βουλής σε Σύνοδο για να κυρωθούν. Αν δεν υποβληθούν μέσα στις προαναφερόμενες προθεσμίες ή δεν εγκριθούν από τη Βουλή μέσα σε τρεις μήνες από την υποβολή τους, παύουν να ισχύουν. 
    Κυρίες και κύριοι συνάδελφοι, το παρόν νομοσχέδιο που συζητούμε αποτελείται από δύο άρθρα. 
    Το πρώτο άρθρο περιέχει την πράξη νομοθετικού περιεχομένου συνολικά με τα επιμέρους άρθρα της όπως κατατέθηκε από την κυβέρνηση της Νέας Δημοκρατίας και το δεύτερο άρθρο περιέχει τις αλλαγές τις οποίες επιβάλλει η σημερινή Κυβέρνηση. 
    Η πράξη νομοθετικού περιεχομένου προβλέπει στα άρθρα της κατ’ αρχήν: Πρώτον, την τμηματική καταβολή του Φ.Π.Α., δηλαδή καταβολή 30% του οφειλόμενου φόρου και το υπόλοιπο θα εξοφληθεί από την επιχείρηση σε δυο ισόποσες μηνιαίες δόσεις. 
    
    (MT)
      (1XA)
      Δεύτερον, προβλέπει την αύξηση του ποσοστού προβλέψεων για απόσβεση επισφαλών απαιτήσεων από τις επιχειρήσεις από το 0,5% στο 1%. 
      Τρίτον, προβλέπει στην αύξηση του ορίου για προσωποκράτηση, σε χρέη προς το δημόσιο από τα 30.000 ευρώ στα 150.000 ευρώ.
      Τέταρτον, προβλέπει στην αύξηση του ποσού των οφειλομένων ασφαλιστικών εισφορών από τις 2.000 ευρώ στις 5.000 ευρώ πάνω από το οποίο επιβάλλεται φυλάκιση και χρηματική ποινή. 
      Πέμπτον, προβλέπει την αναστολή των πλειστηριασμών για οφειλές προς τις τράπεζες έως 200.000 ευρώ και μέχρι τη χρονική περίοδο 31.12.2009. 
      Διευκρινίζεται ότι με το άρθρο 2 του νομοσχεδίου που συζητούμε επέρχονται ορισμένες αλλαγές, τροποποιήσεις και βελτιώσεις σε σχέση πάντα με την Πράξη Νομοθετικού Περιεχομένου που κάνει σήμερα αυτή η Κυβέρνηση, διότι θεωρεί ότι κάποιες από τις διατάξεις δεν κινούνται στη σωστή κατεύθυνση και άρα επαναφέρουμε το προηγούμενο καθεστώς όπως ίσχυε. 
      Κατ’ αρχάς επιβάλλουμε μία αλλαγή, η οποία αφορά στο πρόστιμο για ανακριβή ή για μη υποβολή δήλωσης τμηματικής καταβολής του Φ.Π.Α.. Αλλάζει δηλαδή ο τρόπος υπολογισμού του επιβαλλόμενου προστίμου και αποσαφηνίζεται ότι η κάθε χρήση κρίνεται αυτοτελώς, αποφεύγοντας έτσι την επέκταση των προβλεπόμενων κυρώσεων στις επόμενες φορολογικές χρήσεις, γεγονός που θα καθιστούσε πραγματικά για τον επιχειρηματία αυτήν τη χρηματική καταβολή μη ελκυστική και μη συμφέρουσα και άρα, δεν θα είχε κάνει χρήση αυτής της ευεργετικής διάταξης.
      Η δεύτερη αλλαγή προβλέπει την κατάργηση της αύξησης του ποσοστού βάσει του οποίου σχηματίζονται οι προβλέψεις για επισφαλείς απαιτήσεις και επέρχεται στο προηγούμενο καθεστώς όπως ίσχυε. Εδώ αφορά τις επιχειρήσεις στις οποίες δίνεται η δυνατότητα να καταχωρίσουν ένα συγκεκριμένο ποσό ως επισφαλείς απαιτήσεις. 
      Η τρίτη αλλαγή είναι αυτή η οποία προβλέπει την αναστολή των πλειστηριασμών για οφειλές έως 200.000 ευρώ προς τις τράπεζες, η οποία με την Πράξη Νομοθετικού Περιεχομένου προέβλεπε ότι θα ισχύει έως τις 31.12.2009 και επεκτείνεται με το νομοσχέδιο αυτό έως τις 30.6.2010. Εδώ, κύριε Υφυπουργέ, θα συζητήσουμε για το κενό που υπάρχει από την 1.1.2010 έως την ημερομηνία ψήφισης του νομοσχεδίου.
      Κυρίες και κύριοι συνάδελφοι, με την Πράξη Νομοθετικού Περιεχομένου, που κυρώνουμε σήμερα, δίνουμε πραγματικά μία βοήθεια, μία ανάσα στις μικρομεσαίες επιχειρήσεις, οι οποίες αυτή την περίοδο της οικονομικής κρίσης αντιμετωπίζουν τεράστια προβλήματα ρευστότητας με αποτέλεσμα να μην μπορούν να ανταποκριθούν στις υποχρεώσεις τους. 
      Αναλυτικά, όσον αφορά το νομοσχέδιο, στο άρθρο 1 παρ. 1 δίνεται η δυνατότητα τμηματικής καταβολής του Φ.Π.Α., η εξόφληση του οποίου δεν θα γίνεται πλέον εφάπαξ. Η επιχείρηση θα έχει τη δυνατότητα, αφού καταβάλλει το 30% του οφειλόμενου φόρου, να καλείται να εξοφλήσει το υπόλοιπο σε δύο ισόποσες δόσεις. Αυτό ισχύει για τις δηλώσεις που η ημερομηνία υποβολής τους λήγει στις 20.10.2009 και μετά. 
      Η τελευταία ημερομηνία καταβολής του φόρου ορίζεται το τέλος του δεύτερου μήνα. Στο διάστημα αυτό το ποσό της κάθε δόσης θα προσαυξάνεται κατά 1% μέχρι τη λήξη του δευτέρου μήνα από τη λήξη υποβολής της δήλωσης. Μετά τον τρίτο μήνα θα επιβάλλεται προσαύξηση 2%.
      Για όσους κάνουν χρήση της ευχέρειας αυτής δεν επιβάλλονται οι προβλεπόμενες από το νόμο κυρώσεις μέχρι το τέλος του δεύτερου μήνα, δηλαδή μέχρι τη λήξη υποβολής της δηλώσεως. Από τον τρίτο όμως μήνα και μετά επιβάλλονται όλες οι προβλεπόμενες ποινικές κυρώσεις. Επιπλέον θα επιβάλλεται προσαύξηση 2% για κάθε μήνα καθυστέρησης. 
      Με το άρθρο 1 παρ. 2 για όσους υποβάλλουν ανακριβή δήλωση ή δεν υποβάλλουν περιοδική δήλωση Φ.Π.Α. προβλέπεται ότι θα καταβάλλεται μόνο πρόστιμο ίσο με το τριπλάσιο της διαφοράς του φόρου που οφείλεται.
      
                                         (MB)
      (1MT)
	Με το πρόστιμο αυτό δεν έχουν εφαρμογή οι διατάξεις για τη διοικητική επίλυση της διαφοράς. Η αλλαγή που επιφέρουμε εμείς με το νομοσχέδιο είναι ότι αλλάζουμε την αντιμετώπιση της ανακριβούς αλλά και της μη υποβολής δήλωσης Φ.Π.Α.. Επιβάλλεται φόρος επί της διαφοράς που οφείλεται 4,5% στην περίπτωση της ανακριβούς δήλωσης και 5% στην περίπτωση μη υποβολής της δήλωσης, με ανώτατο όμως όριο το 200%. Δηλαδή αντί γι’ αυτό που προέβλεπε η Πράξη Νομοθετικού Περιεχομένου στο τριπλάσιο της διαφοράς του φόρου, που δεν ήταν ελκυστικό για τον επιχειρηματία, εμείς επιφέρουμε το παλιό καθεστώς. Βέβαια σε περίπτωση διοικητικής επίλυσης της διαφοράς εφαρμόζονται οι διατάξεις του Κώδικα Βιβλίων και Στοιχείων, δηλαδή η μείωση των προστίμων.
	Στο άρθρο 2 αυξάνεται από το 0,5% στο 1% το ποσοστό προβλέψεων για απόσβεση επισφαλών απαιτήσεων που εκπίπτουν από τα ακαθάριστα έσοδα των επιχειρήσεων, για τις επιχειρήσεις που τηρούν επαρκή βιβλία β΄ και γ΄ κατηγορίας. Πρόκειται πραγματικά για ένα ποσό το οποίο, όπως γνωρίζουμε, οι επιχειρήσεις το τοποθετούν σ’ έναν ειδικό λογαριασμό και δεν φορολογείται, ούτως ώστε να καλύπτουν τις απώλειές τους από επισφαλείς πελάτες και μάλιστα αυτή τη χρονική περίοδο της οικονομικής κρίσης. Ειδικά για κάποιες συγκεκριμένες επιχειρήσεις προβλέπεται αύξηση του ποσοστού αυτού από το 1% στο 1,5%. Η εφαρμογή αυτή βέβαια ξεκινά για δαπάνες οι οποίες πραγματοποιούνται για διαχειριστικές περιόδους από 1-1-2009. Και εδώ με το νομοσχέδιο η Κυβέρνηση επιφέρει μία αλλαγή και καταργεί αυτή τη διάταξη και ισχύει αυτό που ίσχυε παλαιότερα, με το προηγούμενο καθεστώς, δηλαδή το 0,5%. 
	Στο άρθρο 3 με την Πράξη Νομοθετικού Περιεχομένου το ποσό της προσωποκράτησης για οφειλές προς το Δημόσιο που ορίζεται από 30.000 έως 150.000 ευρώ παραμένει ως έχει. Κρατούμενοι για ποσό μικρότερο των 150.000 ευρώ απολύονται από τη φυλακή, δεν εκτελούνται αποφάσεις για προσωποκράτηση για ποσό μικρότερο του προαναφερομένου, εάν δεν έχουν εκτελεστεί. 
	Με το άρθρο 4 αυξάνεται από τις 2.000 ευρώ στις 5.000 ευρώ το ποσό των οφειλόμενων ασφαλιστικών εισφορών πάνω από το οποίο επιβάλλεται φυλάκιση και χρηματική ποινή. 
	Τέλος, με το άρθρο 5 αναστέλλονται έως 31-12-2009 οι πλειστηριασμοί για οφειλές έως 200.000 ευρώ από τα πιστωτικά ιδρύματα. Κι εδώ επέρχεται η αλλαγή που επιφέρει με το νομοσχέδιο η Κυβέρνηση και επεκτείνει τη διάρκεια αυτή έως τις 30-6-2010. 
      Μετά απ’ αυτές τις αλλαγές με την κατάθεση του νομοσχεδίου η Κυβέρνηση κυρώνει την Πράξη Νομοθετικού Περιεχομένου, γιατί θεωρούμε ότι υπάρχουν θετικές ρυθμίσεις, αλλά και γι’ αυτές που διαφωνούμε επιφέρουμε τις δικές μας προτάσεις και αλλαγές με το νομοσχέδιο που συζητούμε.
      Κυρίες και κύριοι συνάδελφοι, συμπληρώνονται σήμερα εκατό μέρες με Πρωθυπουργό τον  Γιώργο Παπανδρέου και Κυβέρνηση το ΠΑ.ΣΟ.Κ.. Το έργο της Κυβέρνησης χαρακτηρίζεται θετικό, παραγωγικό και ελπιδοφόρο. Εμείς δεν υποσχεθήκαμε ότι σε εκατό μέρες θα λύσουμε όλα τα προβλήματα της χώρας μας. Εμείς δεν ισχυριζόμαστε ότι σε εκατό μέρες αλλάξαμε την πορεία της χώρας μας. 
      Αυτό όμως που έχει μεγάλη σημασία και έτσι ακριβώς το αξιολογεί ο ελληνικός λαός είναι πως στις πρώτες εκατό μέρες ο Πρωθυπουργός της χώρας μας και η Κυβέρνηση του ΠΑ.ΣΟ.Κ. έδωσαν ένα ξεκάθαρο πολιτικό στίγμα και την ταυτότητα της νέας διακυβέρνησης της χώρας μας. Είπαμε ξεκάθαρα προς τον ελληνικό λαό ποια είναι η κατάσταση που παραλάβαμε. Λέμε πώς θα την αλλάξουμε αυτή την κατάσταση και κυρίως λέμε με ποιους θα την αλλάξουμε. 
	Η Κυβέρνηση αυτή πραγματικά τολμά και το 2010 θα είναι ένα έτος μεγάλων αλλαγών και μεταρρυθμίσεων που τόσο έχει ανάγκη η χώρα μας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΟΥΣΑ (Ροδούλα Ζήση):  Ευχαριστούμε τον Εισηγητή της Πλειοψηφίας κ. Κουτμερίδη. 
    Το λόγο έχει τώρα ο Εισηγητής της Αξιωματικής Αντιπολίτευσης, Βουλευτής της Νέας Δημοκρατίας, κ. Μιχαήλ Χαλκίδης. 
    (DE)
    
       
       

      (01MB)
      ΜΙΧΑΗΛ ΧΑΛΚΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, η παγκόσμια οικονομία συνεχίζει να κλυδωνίζεται από τη σφοδρότερη κρίση της πρόσφατης ιστορίας. Οι συνέπειες είναι ιδιαίτερα βαριές σε ολόκληρο τον κόσμο. Ακόμα και οι ισχυρότερες οικονομίες του πλανήτη λυγίζουν υπό το βάρος των εξελίξεων. Η διεθνής κρίση χτύπησε όλες τις χώρες και βέβαια και τη δική μας.
      Η Νέα Δημοκρατία, αντιλαμβανόμενη εγκαίρως την κατάσταση που είχε αρχίσει να διαμορφώνεται, προετοίμασε και κατέθεσε στις 16 Σεπτεμβρίου του 2009 την Πράξη Νομοθετικού Περιεχομένου που έχουμε σήμερα στην Ολομέλεια. Με αίσθημα ευθύνης ετοιμάσαμε αυτό το σχέδιο νόμου, έχοντας ως κύριο στόχο την παροχή βοήθειας, στήριξης και ανακούφισης σε συμπολίτες μας οικονομικά ασθενείς, που η οικονομική κρίση έγινε αιτία να πληγούν ακόμη περισσότερο. Ωστόσο, το γεγονός της προκήρυξης πρόωρων εκλογών είχε ως συνέπεια την αδυναμία έγκαιρης ψήφισης των ρυθμίσεων αυτών και τυπικά.
      Αισθανόμαστε ικανοποίηση, κυρίες και κύριοι συνάδελφοι, γιατί το ΠΑ.ΣΟ.Κ. υιοθέτησε την πρόταση νόμου, τη βελτίωσε και σήμερα είμαστε εδώ για να πάρουμε οριστικές αποφάσεις που αφορούν έναν μεγάλο αριθμό νοικοκυριών και επιχειρήσεων.
      Σε ένα τόσο αρνητικό περιβάλλον και σε μια ατμόσφαιρα βαριάς απαισιοδοξίας ας δώσουμε ένα μήνυμα ελπίδας και προοπτικής. Ας προτάξουμε την κοινωνική συνοχή. Και θα την πετύχουμε, προστατεύοντας τους εισοδηματικά ασθενέστερους. Αυτούς οφείλουμε να στηρίξουμε στις δύσκολες στιγμές. Σ’ αυτούς οφείλουμε να δώσουμε όλες τις ευκαιρίες για να πάψουν επιτέλους να είναι ασθενείς. Τους οφείλουμε όχι μόνο προστασία από τη φτώχεια, αλλά και ευκαιρίες για να βγούμε οριστικά από αυτή.
      Συζητάμε ένα σχέδιο νόμου που πρώτοι εμείς ως κυβέρνηση φέραμε προς ψήφιση στις 16 Σεπτεμβρίου 2009, με στόχο να θωρακίσουμε την οικονομία και να βοηθήσουμε τους οικονομικά ασθενέστερους συμπολίτες μας, που πλήττονται από τις επιπτώσεις της πρωτοφανούς οικονομικής κρίσης. Βασικός μας στόχος με αυτό το νομοθέτημα ήταν να ολοκληρωθεί η προσαρμογή της φορολογικής νομοθεσίας πριν τη λήξη του 2009, για να μπορέσει να εκτελεστεί απρόσκοπτα ο Κρατικός Προϋπολογισμός του 2010 και παράλληλα, να γίνει τακτοποίηση των θεμάτων επισφαλών απαιτήσεων.
      Στο πλαίσιο της κοινωνικής μας πολιτικής θέλαμε να βοηθήσουμε τόσο τους πολίτες που αντιμετωπίζουν οικονομικές δυσχέρειες ως προς την έγκαιρη εξόφληση των χρεών τους προς το δημόσιο όσο και τους μικροοφειλέτες που υπόκεινται σε ποινικές διώξεις, καθώς και τους δανειολήπτες που δεν μπορούν να αντιμετωπίσουν τις δανειακές τους υποχρεώσεις. Με άλλα λόγια, οι ρυθμίσεις που εισηγηθήκαμε αποσκοπούσαν και αποσκοπούν στην τόνωση της ρευστότητας των επιχειρήσεων και στην ανακούφιση των δοκιμαζόμενων πολιτών.
      Με κοινωνικές ευαισθησίες και θέλοντας έμπρακτα να στηρίξει τους οικονομικά ασθενέστερους η κυβέρνηση της Νέας Δημοκρατίας το Σεπτέμβρη του 2009 πήρε φιλολαϊκά, όπως τότε τα αποκαλέσατε, μέτρα.
      Στο πρώτο άρθρο της Πράξης Νομοθετικού Περιεχομένου του νομοσχεδίου αυτού δίνεται η δυνατότητα τμηματικής καταβολής του φόρου που οφείλεται με την υποβολή των αρχικών χρεωστικών περιοδικών δηλώσεων. Συγκεκριμένα, θα γίνεται αποδεκτή η καταβολή μόνο του 30% του οφειλόμενου φόρου με την υποβολή της δήλωσης, ενώ η καταβολή του υπόλοιπου φόρου θα γίνεται σε δύο ισόποσες μηνιαίες δόσεις. Το ποσό της κάθε δόσης θα προσαυξάνεται κατά ποσοστό 1% μέχρι τη λήξη του δεύτερου μήνα από τη λήξη του μήνα υποβολής της δήλωσης. Από τον τρίτο μήνα και μετά θα επιβάλλεται προσαύξηση που ανέρχεται σε ποσοστό 2% για κάθε μήνα καθυστέρησης.
      Στους υποκείμενους στον φόρο, που καταβάλλουν τουλάχιστον το 30% του οφειλόμενου φόρου και κάνουν χρήση της ευχέρειας αυτής δε θα επιβάλλονται οι προβλεπόμενες κυρώσεις μέχρι και το τέλος του δεύτερου μήνα από τη λήξη της υποβολής της περιοδικής δήλωσης. Από τη λήξη του τρίτου μήνα υποβολής της δήλωσης επιβάλλονται όλες οι προβλεπόμενες κυρώσεις. Περιοδική δήλωση η οποία υποβάλλεται χωρίς την ταυτόχρονη καταβολή του 30% του οφειλόμενου φόρου θα θεωρείται ως απαράδεκτη.
      Κυρίες και κύριοι συνάδελφοι, με την παράγραφο 2 του άρθρου 1 σχετικά με τις προσαυξήσεις με το Φ.Π.Α., έχετε αντιληφθεί τι γίνεται;
      (AD)
      (1DE)
      Ούτε λίγο ούτε πολύ, το ποσό του Φ.Π.Α. που οφείλει να το αποδώσει ο επιχειρηματίας, αφού το εισέπραξε –και παρακαλώ να το προσέξετε- για να φτάσει στο 200% της προσαύξησης, πρέπει να περάσουν τέσσερα ολόκληρα χρόνια με το 4,5% που βάζετε. Τέσσερα ολόκληρα χρόνια! Ενώ φαίνεται, δηλαδή, ότι η ρύθμιση είναι φιλολαϊκή, ωστόσο στην πράξη επιβραβεύονται οι κακοπληρωτές. Αυτοί που εισέπραξαν από τους απλούς πολίτες το Φ.Π.Α., το παρακρατούν και έρχεστε και τους λέτε «για τέσσερα χρόνια κρατείστε το και ελάτε μετά από τέσσερα χρόνια να το καταβάλετε προς 200%». Και μου λέτε ότι είναι και ελκυστική αυτή η ρύθμιση!
      Εμείς, με την παράγραφο 2 του άρθρου 1 και πριν την καταργήσετε, προνοούσαμε ότι όσοι δεν υποβάλλουν περιοδική δήλωση Φ.Π.Α. ή έχουν ανακριβή στοιχεία, να τους επιβάλλεται πρόστιμο ίσο με το τριπλάσιο, αντί του πρόσθετου φόρου μόνο που επιβαλλόταν. 
      Όμως, εσείς ως Κυβέρνηση σήμερα το αντικαθιστάτε επιβάλλοντας πρόσθετο φόρο επί της διαφοράς του φόρου που οφείλεται, αναλογικά σε ποσοστό 4,5% το μήνα στην περίπτωση της ανακριβούς δήλωσης, σε ποσοστό 5% το μήνα στην περίπτωση μη υποβολής δήλωσης, με ανώτατο όριο 200%.
      Αλήθεια, κυρίες και κύριοι συνάδελφοι του ΠΑ.ΣΟ.Κ. και κύριε Υπουργέ, μ’ αυτά τα μέτρα πιστεύετε ότι θα μπορέσετε να ενισχύσετε τα κρατικά έσοδα και να τονώσετε την αγορά; Δηλώνετε πως με το καταργούμενο άρθρο 2 αυξάνεται από 1% σε 1,5% η πρόβλεψη που υπολογίζεται επί της αναγραφόμενης στις αποδείξεις λιανικής πώλησης αξίας που προκύπτει από συγκεκριμένες  λιανικές πωλήσεις διαρκών καταναλωτικών αγαθών με πίστωση. 
      Αυτό αναφέρεται στις μεγάλες επιχειρήσεις, κύριοι συνάδελφοι του ΠΑ.ΣΟ.Κ.; Δεν αναφέρεται στις λαϊκές –κυριολεκτικά- επιχειρήσεις, στις απλές μικρές επιχειρήσεις της καθημερινότητας; Είναι ξεκάθαρο! Αφού το λέει μέσα! Λέει για μικρές επιχειρήσεις.
      Αυτό γιατί δεν το κάνατε; Δεν ξέρατε, αγαπητοί συνάδελφοι του ΠΑ.ΣΟ.Κ. και της Κυβέρνησης, ότι αυτή τη στιγμή οι ακάλυπτες επιταγές έχουν ξεπεράσει κατά πολύ τα 3 δισεκατομμύρια ευρώ; Ποιοι είναι αυτοί που οδηγούνται σ’ αυτά τα αδιέξοδα; Δεν είναι οι μικροπωλητές; Δεν είναι αυτοί οι μικρομαγαζάτορες; 
      Σ’ αυτούς, κύριοι συνάδελφοι του ΠΑ.ΣΟ.Κ. και κύριε Υπουργέ, αναφερόμαστε και σας λέμε να το πάρετε πίσω. Αφορά τους μικρούς επιχειρηματίες.
      Όμως, κύριοι της Κυβέρνησης, αποφασίσατε να καταργήσετε το άρθρο 2, μόνο και μόνο για να μην αποδεχθείτε την ορθότητα της πολιτικής μας στην αντιμετώπιση των σοβαρών προβλημάτων της οικονομίας και των δυσχερειών που αντιμετωπίζουν οι πολίτες από τις επιπτώσεις αυτής της πρωτοφανούς οικονομικής κρίσης.
      Εμείς, σήμερα, ως Αξιωματική Αντιπολίτευση, με αίσθημα ευθύνης απέναντι στη χώρα και τον ελληνικό λαό θα διατηρούμε τις επιφυλάξεις μας ως προς την κατάργηση του άρθρου 2, γιατί δεν μπορεί από τη μια μεριά να αναγνωρίζετε ότι υπάρχει σοβαρή οικονομική κρίση και ταυτόχρονα από την άλλη μεριά, εν τω μέσω αυτής της κρίσης, να καταργείτε το συγκεκριμένο άρθρο. Και, δυστυχώς, σήμερα χάσατε μια ευκαιρία να μας αποδείξετε πως πορεύεστε ως Κυβέρνηση με αίσθημα ευθύνης και σοβαρότητας.
      Θα συναινέσουμε, κυρίες και κύριοι συνάδελφοι, στην τροποποίηση του άρθρου 3 που αντικαθίσταται ως εξής: Το συνολικό ληξιπρόθεσμο χρέος προς το Δημόσιο από κάθε αιτία, συμπεριλαμβανομένων των κάθε είδους τόκων και προσαυξήσεων, υπερβαίνει το ποσό των 150.000 ευρώ. 
      Αυτό σημαίνει ότι κατά την έναρξη ισχύος των διατάξεων αυτού του νόμου, όσοι κρατούνται κατ’ εφαρμογή των άρθρων 231 και 243 του Κώδικα Διοικητικής Δικονομίας για ποσό μικρότερο των 150.000 ευρώ, απολύονται με επιμέλεια του διευθυντή της φυλακής. 
      Συμφωνούμε στην άρση των αποφάσεων που διατάσσουν προσωπική κράτηση για ποσό κατώτερο από αυτό της προηγούμενης παραγράφου, δηλαδή των 150.000 ευρώ και δεν έχουν εκτελεστεί, ότι δεν θα εκτελούνται. 
      Συμφωνούμε επίσης και ως προς τις εκκρεμείς αιτήσεις προϊσταμένων δημοσιών οικονομικών υπηρεσιών και τελωνείων, αλλά και ως προς τα ένδικα μέσα κατά πρωτόδικων αποφάσεων για χρέη κατώτερα αυτού του ποσού να μην εισάγονται προς συζήτηση. 
      Με το άρθρο 4 αντικαθίσταται το άρθρο 33 του ν. 3346/2005 ως εξής: Για την εφαρμογή των παραγράφων 1 και 2 του άρθρου 1 του αναγκαστικού νόμου 86/1967, απαιτείται το ποσό των ασφαλιστικών εισφορών που βαρύνουν τον υπόχρεο εργοδότη, αλλά και των παρακρατημένων ασφαλιστικών εισφορών των εργαζομένων, να υπερβαίνει συνολικά τις 5.000 ευρώ.
      Με το άρθρο 5 αναστέλλονται μέχρι 30 Ιουνίου 2010 οι πλειστηριασμοί, οι οποίοι επισπεύδονται για την ικανοποίηση απαιτήσεων που δεν υπερβαίνουν το ποσό των 200.000 ευρώ από πιστωτικά ιδρύματα και εταιρίες παροχής πιστώσεων, καθώς και από τους εκδοχείς αυτών των απαιτήσεων. 
      
      (KO)
      (1AD)
      Δηλαδή με το άρθρο αυτό παρατείνονται οι πλειστηριασμοί κατά ένα εξάμηνο, διότι η πράξη νομοθετικού περιεχομένου που είχε ψηφιστεί επί Νέας Δημοκρατίας προέβλεπε από τις 16 Σεπτεμβρίου παράταση των πλειστηριασμών μέχρι 31 Δεκεμβρίου του 2009. Και έρχεστε τώρα –και συμφωνούμε σ’ αυτό- και παρατείνετε την προθεσμία αυτή μέχρι 30 Ιουνίου του 2010.
      Κυρίες και κύριοι συνάδελφοι, η Κυβέρνηση έρχεται σήμερα να μας επιβραβεύσει ως Αξιωματική Αντιπολίτευση φέρνοντας προς ψήφιση στη Βουλή την πράξη νομοθετικού περιεχομένου που εμείς ως κυβέρνηση ψηφίσαμε πριν από μερικούς μήνες. Ουσιαστικά –και ας μην θέλετε να το αποδεχθείτε- εφαρμόζετε μια πολιτική της δικής μας κυβέρνησης, η οποία στην πράξη ενισχύει την ρευστότητα στην αγορά, διευκολύνει τους πολίτες και τις επιχειρήσεις στις συναλλαγές με το κράτος και τέλος, βάζει φραγμό στους ασύστολους πλειστηριασμούς. 
      Επειδή, όμως, εμείς δεν αποφασίζουμε με βάση το στενό κομματικό μας συμφέρον, θα είμαστε θετικοί ως προς την κύρωση αυτής της πράξης νομοθετικού περιεχομένου, έχοντας όμως συγκεκριμένες επιφυλάξεις τις οποίες και ανέφερα νωρίτερα.
      Οι πρωτοβουλίες που βελτιώνουν την κατάσταση δεν θα μας βρουν αντίθετους, διότι σε μια περίοδο οικονομικής κρίσης πρέπει να βοηθηθούν οι πολίτες και οι επιχειρήσεις που έχουν την ανάγκη και τη στήριξη της πολιτείας. Γι’ αυτό η Νέα Δημοκρατία ως Αξιωματική Αντιπολίτευση, όπως επανειλημμένα τονίστηκε από τον Αρχηγό μας Αντώνη Σαμαρά, με αίσθημα ευθύνης απέναντι στη χώρα και τον ελληνικό λαό θα στηρίξει τις πρωτοβουλίες της Κυβέρνησης που θα αποβλέπουν στην ουσιαστική αντιμετώπιση των προβλημάτων και θα είναι προς τη σωστή κατεύθυνση. 
      Και όπως τόνισα στην αρχική μου τοποθέτηση, εμείς είμαστε καταρχήν σύμφωνοι με αυτή την νομοθετική πρωτοβουλία της Κυβέρνησης, διότι δεν είναι τίποτα διαφορετικό απ’ αυτό που ουσιαστικά ψήφισε η Νέα Δημοκρατία στις 16-9-2009.
      Τελειώνοντας, κυρίες και κύριοι συνάδελφοι, θέλω να σας υπενθυμίσω ότι αν η πρωταρχική μας στόχευση είναι οι αναγκαίες τομές και όχι η προσπάθεια να φανούμε ευχάριστοι, είναι βέβαιο ότι σύντομα θα βγούμε από την κρίση. Γι’ αυτό ακριβώς οφείλουμε να εφαρμόσουμε άμεσα τις αναγκαίες πολιτικές με μοναδικό γνώμονα το εθνικό συμφέρον. 
      Μπροστά στο εθνικό χρέος το κόμμα της Νέας Δημοκρατίας δεν είχε και δεν έχει κανένα δίλημμα. Η επιλογή του Προέδρου μας Αντώνη Σαμαρά είναι σταθερή, η επιλογή όλων μας είναι ξεκάθαρη, είναι αταλάντευτη. Είναι η σύγκρουση με τα προβλήματα που φέρνει η παγκόσμια κρίση, είναι οι αλλαγές που δίνουν λύση στις παθογένειες του χθες, είναι οι μεταρρυθμίσεις που οδηγούν την Ελλάδα σε μια καλύτερη επόμενη μέρα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Ροδούλα Ζήση): Ευχαριστούμε τον Εισηγητή της Νέας Δημοκρατίας κ. Χαλκίδη. 
      Τώρα έχει το λόγο ο Ειδικός Αγορητής του Κομμουνιστικού Κόμματος Ελλάδος κ. Απόστολος Νάνος.
      ΑΠΟΣΤΟΛΟΣ ΝΑΝΟΣ: Ευχαριστώ, κυρία Πρόεδρε.
      Αγαπητοί συνάδελφοι, συμπληρώθηκαν οι εκατό μέρες της διακυβέρνησης του ΠΑ.ΣΟ.Κ. και όλο αυτό το χρονικό διάστημα επιβεβαιώνεται το Κ.Κ.Ε. σ’ αυτό που έλεγε προεκλογικά, δηλαδή ότι θα συνεχιστεί η ίδια πολιτική της προηγούμενης κυβέρνησης της Νέας Δημοκρατίας. Αυτό φάνηκε και με τον Κρατικό Προϋπολογισμό, που όπως και οι προηγούμενες κυβερνήσεις έχουν μια πολιτική που έχει ως στόχο την παραπέρα συγκέντρωση κεφαλαίων και παραγωγής σε όλο και λιγότερα χέρια. Γι’ αυτό και δεν πρέπει να απορούν οι μικροί έμποροι, οι επαγγελματίες που εκτοπίζονται από την αγορά μέσα από τη γιγάντωση των πολυεθνικών, των σούπερ-μάρκετ και των πολυκαταστημάτων και οδηγούνται στο περιθώριο, με αποτέλεσμα να μην μπορούν να ανταποκριθούν στις τρέχουσες υποχρεώσεις, όπως ασφαλιστικό, καταβολή Φ.Π.Α., ενοίκια και ακάλυπτες επιταγές. 
      Αυτή η πολιτική θα επιδεινωθεί με το νέο πρόγραμμα σταθερότητας, όπου με πρόσχημα την κρίση και τα χρέη επιταχύνονται οι αντιδραστικές αναδιαρθρώσεις, όπως η κατάργηση των εργασιακών και ασφαλιστικών δικαιωμάτων, οι μηδενικές αυξήσεις στους εργαζόμενους, η αύξηση της φορολόγησης, όπως σταδιακά προετοιμάζονται ψυχολογικά τα φτωχά λαϊκά στρώματα ως συνέπεια της κρίσης και των χρεών του ελληνικού δημοσίου. 
      Αυτή η αποσπασματικότητα των μέτρων, όπως το σημερινό νομοσχέδιο που δείχνει τη συνέχιση της ίδιας πολιτικής με την προηγούμενη κυβέρνηση, κρύβει τα χειρότερα, όπως η πρόταση που συζητιέται -και βρίσκεται στον αέρα τουλάχιστον- για το συντελεστή Φ.Π.Α. στο 15%. 
      (NP)
      
(1KO)

	Η πρόταση αυτή από 9% σε 15% αφορά είδη πλατιάς λαϊκής κατανάλωσης, φάρμακα, τιμολόγια των πρώην Δ.Ε.Κ.Ο. και θα πλήξει τα πλατιά λαϊκά στρώματα, εργαζόμενους, συνταξιούχους, μικροεπαγγελματίες, αυτοαπασχολούμενους. Έτσι, από τη μια μεριά η Κυβέρνηση δήθεν φροντίζει τους μικρούς και από την άλλη προσπαθεί να κρύψει και να εξαπατήσει τις λαϊκές δυνάμεις σχετικά με την ουσία της αντιλαϊκής πολιτικής, προκειμένου να τις χειραγωγήσει στην ανοχή ή την αποδοχή αυτής της πολιτικής. 
	Η άγρια φοροκλοπή μέσω των αντικειμενικών κριτηρίων, που με τη μορφή της περαίωσης έγιναν ακόμη σκληρότερα, θα κορυφωθεί με το νέο φορολογικό νομοσχέδιο μέσω της συλλογής αποδείξεων. 
	Ως Κ.Κ.Ε. θεωρούμε, αγαπητοί συνάδελφοι, ότι αυτά τα μέτρα είναι αποσπασματικά τόσο με την Πράξη Νομοθετικού Περιεχομένου της προηγούμενης Κυβέρνησης της Νέας Δημοκρατίας όσο και με το σημερινό νομοσχέδιο Κύρωσης της Πράξης Νομοθετικού Περιεχομένου. Πιστεύουμε ότι ωφελούνται οι μεγάλοι τόσο με τη ρύθμιση του Φ.Π.Α. όσο και για τα άλλα χρέη προς το δημόσιο. Δεν μπορεί να μπαίνουν στην ίδια κατηγορία αυτοί που πραγματικά έχουν πρόβλημα με αυτούς που δεν έχουν και περιμένουν να κερδίσουν από τη ρύθμιση. Και ύστερα μιλάτε για διόγκωση του δημοσίου χρέους! 
      Δεν αντιμετωπίζουν τις αιτίες των χρεών που έχουν όλοι οι αυτοαπασχολούμενοι και οι μικρομεσαίες επιχειρήσεις. Τα προβλήματα που αντιμετωπίζουν οι μικρομεσαίες επιχειρήσεις και οι αυτοαπασχολούμενοι δεν δημιουργήθηκαν τώρα με την κρίση. Απλώς οξύνθηκαν. Όλα τα προηγούμενα χρόνια με τις πολιτικές των κυβερνήσεων, τη γιγάντωση των πολυεθνικών, τις ελάχιστες αυξήσεις στους μισθούς των εργαζομένων δημιουργούν συνεχή πτώση του τζίρου, με αποτέλεσμα να υπάρχουν τα χρέη προς όλες τις κατευθύνσεις. 
      Ακούσαμε από τον εισηγητή ότι υπάρχει ένα πρόγραμμα εξόδου από την κρίση. Οι μόνοι που θα βγουν κερδισμένοι είναι το μεγάλο κεφάλαιο, σύμφωνα με τις οδηγίες της Ευρωπαϊκής Ένωσης. Θα το πληρώσουν οι εργαζόμενοι, οι αυτοαπασχολούμενοι, οι αγρότες και γενικά τα λαϊκά στρώματα. 
      Το ίδιο ισχύει και με το νομοσχέδιο που ήρθε για τη ρευστότητα της ελληνικής οικονομίας. Οι μόνοι που κερδίζουν απ’ αυτήν την ιστορία είναι οι τραπεζίτες, που μπορούν κάλλιστα να ρευστοποιήσουν τα χρέη τους από το ξεπούλημα της περιουσίας των φυσικών προσώπων που χρωστούν. Γι’ αυτό εξάλλου χειροκρότησαν την πρόταση για ρευστοποίηση. 
      Εμείς λέμε καθαρά ότι σε αυτήν την κρίση αν δεν λάβουν τα μέτρα τους οι πολύ μικρές επιχειρήσεις και οι αυτοαπασχολούμενοι, θα έχουμε μια νέα επιτάχυνση μαζικών χρεοκοπιών, τη συγκέντρωση της αγοράς και η διέξοδος δεν είναι απλώς και μόνο να χαϊδεύουμε τα αφτιά των αυτοαπασχολούμενων και των μικρών επιχειρήσεων, όπως γινόταν μέχρι τώρα, ότι δήθεν αποτελούν τη ραχοκοκαλιά της οικονομίας. Δεν μπορεί να είναι κάποιος και με το μεγάλο κεφάλαιο και με τις πολύ μικρές επιχειρήσεις. Δεν είναι τυχαίο ότι με πρόσφατα δημοσιεύματα υπάρχουν περισσότερα από τρία δισεκατομμύρια, όπως αναφέρθηκε και από άλλον εισηγητή, ακάλυπτων επιταγών στην αγορά της ελληνικής οικονομίας. 
      Δύο είναι οι δρόμοι, κατά την άποψή μας, που ανοίγονται μπροστά και οι αυτοαπασχολούμενοι έχουν συμφέρον να συμπαραταχθούν με τους εργαζόμενους και τα λαϊκά στρώματα της πόλης και της υπαίθρου και να αντιπαλέψουν αυτήν την πολιτική της Ευρωπαϊκής Ένωσης τα Κόμματα που τη στηρίζουν και να διεκδικήσουν τους άμεσους στόχους πάλης όσον αφορά το ωράριο, τη φορολογία, την επαγγελματική στέγη, τη χρηματοδότηση, την κοινωνική ασφάλιση και τους αγώνες τους να έχουν σαφή προσανατολισμό ενάντια στα μονοπώλια και στην ασυδοσία των πολυεθνικών. 
      Όλα αυτά στα πλαίσια μιας άλλης προοπτικής που θα οδηγήσει την κοινωνικοποίηση των βασικών  μέσων παραγωγής στον παραγωγικό συνεταιρισμό για τις πολύ μικρές επιχειρήσεις σε διάφορους κλάδους της οικονομίας. Έτσι μπορεί να έχει ο αγώνας προοπτική και αποτέλεσμα. 
      Στο πρώτο άρθρο για τη ρύθμιση θεμάτων Φ.Π.Α. επισφαλών απαιτήσεων και ληξιπρόθεσμων χρεών προς το δημόσιο οι μόνοι που κερδίζουν είναι οι μεγάλοι και όχι οι μικροί, διότι ισχύουν για όλους και για τους αυτοαπασχολούμενους και για τους μεγάλους τα ίδια ποσοστά. Προτείνουμε να υπάρχει όριο στη ρύθμιση του Φ.Π.Α. 5 χιλιάδες ευρώ το δίμηνο και η απόδοση της ρύθμισης να είναι άτοκη. 
      Στο άρθρο 3 για την πράξη νομοθετικού περιεχομένου πιστεύουμε ότι πρέπει να καταργηθεί η προσωποκράτηση. Ισχύει μέχρι τώρα μόνο για φυσικά πρόσωπα, δηλαδή οι μόνοι οι οποίοι θα την πληρώσουν είναι οι αυτοαπασχολούμενοι και οι μικρομεσαίοι επαγγελματίες. Για τις ανώνυμες εταιρείες δεν ισχύει τίποτα. 
      Για το άρθρο 4 που αντικαθίσταται από το άρθρο 33 του ν. 3346/2005 το ποσό των εργοδοτικών εισφορών να ισχύει για τις 5 χιλιάδες ευρώ και μόνο και δεν μπορεί σε καμία περίπτωση να ενσωματώνονται οι οφειλές των εργαζόμενων σε αυτό το ποσό. Δεν μπορεί να παρακρατείται από τον εργοδότη το ποσό της ασφάλειας των εργαζομένων και να μην αποδίδεται στα ασφαλιστικά ταμεία. 
      (XF)
      (NP)
      Όσον αφορά το άρθρο 5, την αναστολή του πλειστηριασμού μέχρι 30 Ιουνίου για το ποσό μέχρι 200.000, να μην ισχύει για αυτοαπασχολούμενους επαγγελματίες για πρώτη κατοικία. Και υπάρχει και ο προβληματισμός μέχρι πότε θα ισχύει αυτός ο ευνοϊκός νόμος. 
      Πιστεύουμε και έχουμε προτάσεις ότι για την έξοδο από την οικονομική κρίση χρειάζεται μείωση των εισφορών κατά 10% όσο διαρκεί η κρίση για τους αυτοαπασχολούμενους. Πιστεύουμε ότι πρέπει να υπάρχει δωρεάν ιατροφαρμακευτική περίθαλψη για τους αυτοαπασχολούμενους και τους μικρούς επαγγελματοβιοτέχνες που αδυνατούν να πληρώσουν τις εισφορές τους διότι ακόμα και όταν πληρωθούν αναδρομικά, πληρώνονται με πρόστιμο χωρίς να έχουν ιατροφαρμακευτική περίθαλψη όλου το προηγούμενο διάστημα. Είναι άδικο γι’ αυτούς.
      Τέλος,  άμεση κρατική χρηματοδότηση ικανή να βγάλει από το αδιέξοδο που υπάρχει στο σημερινό ασφαλιστικό ταμείο του Οργανισμού Ασφάλισης Επαγγελματοβιοτεχνών Εμπόρων. Τα 600 εκατομμύρια που προβλέπονται για το 2010 καλύπτουν το 50% των αναγκών για το 2009 και δεν αναφέρεται τίποτα για το τι θα γίνει το πρώτο εξάμηνο του 2010. 
      Γι’ αυτούς τους λόγους εμείς ως Κομμουνιστικό Κόμμα Ελλάδας θα ψηφίσουμε παρών.
      ΠΡΟΕΔΡΕΥΟΥΣΑ (Ροδούλα Ζήση):   Ευχαριστούμε τον κ. Νάνο. 
      Το λόγο έχει ο ειδικός αγορητής του Λαϊκού Ορθόδοξου Συναγερμού, κ. Κωνσταντίνος Αϊβαλιώτης. 
      ΚΩΝΣΤΑΝΤΙΝΟΣ ΑΙΒΑΛΙΩΤΗΣ: Ευχαριστώ, κυρία Πρόεδρε. 
      Χρόνια πολλά σε όλους, καλή χρονιά και κουράγιο στους Έλληνες. 
      Εκατό μέρες συμπλήρωσε το ΠΑ.ΣΟ.Κ. Περιμέναμε αυτές τις εκατό μέρες να δούμε τα πέντε νομοσχέδια τα οποία είχε πει ο κ. Παπανδρέου ότι θα ψηφιστούν. Νομίζω έχουμε φθάσει καταϊδρωμένοι στο τέταρτο. Εκατό μέρες συμπληρώθηκαν και η δέσμευση δεν τηρήθηκε, όπως δεν τηρήθηκε και κάποια άλλη δέσμευση ότι δεν κατατίθενται άσχετες τροπολογίες σε νομοσχέδια. Αυτό είχε πει το ΠΑ.ΣΟ.Κ και γι’ αυτό κατηγορούσε τη Νέα Δημοκρατία προ των εκλογών. Απ’ ό,τι βλέπουμε άσχετες τροπολογίες έρχονται αβέρτα σε όλα τα νομοσχέδια  τα οποία συζητιούνται. Αλλά αυτά θα τα πούμε και στις επόμενες συνεδριάσεις της Βουλής, διότι υπάρχει αρκετό αντικείμενο. 
      Συζητάμε ένα νομοσχέδιο, το οποίο θα έπρεπε να εμπεδώνει την εμπιστοσύνη ή να βοηθάει τουλάχιστον στην εμπέδωση της εμπιστοσύνης στην οικονομία και να ανακουφίζει πολίτες. Υποτίθεται ότι προσπαθεί η Κυβέρνηση να εμπεδώσει τη σιγουριά στην οικονομία, αλλά όλα δυστυχώς γίνονται θρύψαλα από μία βόμβα η οποία σκάει δίπλα στη Βουλή. Θρύψαλα τα πάντα! Δυσφημίζεται διεθνώς η χώρα. 
      Η Ελλάδα πλήττεται με τη βόμβα δίπλα στη Βουλή, μια δυσφήμιση που παίρνει τη σκυτάλη από μία άλλη δυσφήμιση συνεχόμενη, επί μήνες δυσφήμιση, της ελληνικής οικονομίας, η οποία πήρε τη σκυτάλη από μία άλλη δυσφήμιση, αυτή που έγινε πέρσι με το πλιάτσικο και τα φοβερά επεισόδια στο κέντρο της Αθήνας και πάει λέγοντας. 
      Και επί τη ευκαιρία μιας και ανέφερα το ζήτημα της βόμβας και επειδή υπήρξε ανακοίνωση του Λαϊκού Ορθόδοξου Συναγερμού με αναφορά στο έγκυρο ηλεκτρονικό δελτίο Defencenet του κυρίου Γκουριώτη και επειδή αμφισβητήθηκε ότι υπάρχει η φωτογραφία με τη Βουλή που φλέγεται και από κάτω τη φίρμα της τουρκικής εταιρείας με τις ρουκέτες, της εταιρείας Roketsan, καταθέτω για τα Πρακτικά της Βουλής τη φωτογραφία με τη φίρμα της τουρκικής εταιρείας,  η οποία κατασκευάζει ρουκέτες και δείχνει την Ελληνική Βουλή να φλέγεται προφανώς από τα κατορθώματα αυτής της εταιρείας. 
      (Στο σημείο αυτό ο Βουλευτής κ. Κωνσταντίνος Αϊβαλιώτης                        καταθέτει για τα Πρακτικά την προαναφερθείσα φωτογραφία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επαναλαμβάνω, έτσι ακριβώς παρουσιάζεται στην ηλεκτρονική σελίδα                               Defencenet του κυρίου Γκουριώτη και φαντάζομαι το έχει ελέγξει το Defencenet πριν το εμφανίσει στην ιστοσελίδα του. 
      Όλα αυτά, λοιπόν, τα συζητάμε, την προσπάθεια ανάταξης της οικονομίας – ανάταξη, καινούργια λέξη και αυτή- την προσπάθεια εμπέδωσης της εμπιστοσύνης, ενώ υποτίθεται ότι προσπαθούμε να περιορίσουμε και τις δαπάνες, όταν ξαφνικά ανακαλύπτεται ότι η Κυβέρνηση του ΠΑ.ΣΟ.Κ σκορπά οκτακοσάρια με γαλαντομία σε ανθρώπους, οι οποίοι είναι, λέει -και προσέξτε τους όρους, το Υπουργείο Οικονομικών τους χρησιμοποιεί- σκηνίτες ή δενδρίτες, αλλοδαπούς σκηνίτες και δενδρίτες. Αυτοί είναι όροι του Υπουργείου Οικονομικών. 
      Τι εννοώ; Επειδή όλες οι δημοσιογραφικές εκπομπές στην τηλεόραση δεν είναι φιλολογικά τέια, υπάρχουν και δημοσιογραφικές εκπομπές που κάνουν δουλειά, θα αναφερθώ στην εκπομπή του κυρίου Άρη Σπίνου, στον τηλεοπτικό σταθμό ΕΧΤΡΑ 3, στην εκπομπή «Ιστός της Αράχνης», ο οποίος την περασμένη εβδομάδα –Τετάρτη μεταδίδεται στις 23.30 η ώρα- ανέφερε την περίπτωση -και είναι μία η περίπτωση από τις είκοσι δύο χιλιάδες που υπάρχουν- του κυρίου Αϊντίνι Μουράτ, ο οποίος είναι Αλβανός λαθρομετανάστης και μένει στη διεύθυνση Νέα Εθνική Οδός Πατρών-Πύργου, αριθμός μηδέν, παρένθεση σκηνίτης. 
      (SX)
      
    (1XF)
    Να το πω ξανά; Η διεύθυνση του κ. Ajdini Murat είναι: Νέα Εθνική Οδός Πατρών – Πύργου, αριθμός 0, σκηνίτης. Υπουργείο Οικονομικών, ειδοποίηση για να εισπράξει ο κ. Ajdini Murat 800 ευρώ, όπως ακριβώς παρουσιάστηκε στην εκπομπή του κ. Άρη Σπίνου στο EXTRA 3.
    (Στο σημείο αυτό ο Βουλευτής κ. Κωνσταντίνος Αϊβαλιώτης                         καταθέτει για τα Πρακτικά την προαναφερθείσα ειδοποίηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Σε αυτή τη διεύθυνση, που υπάρχει σκηνίτης, υπήρξε ταχυδρόμος που τον βρήκε. Ταχυδρόμος βρήκε το σκηνίτη, κύριε Κοραντή, κύριε Ροντούλη που κοιτάτε με απορία, στη Νέα Εθνική Οδό, αριθμός 0 και του έδωσε την ειδοποίηση. Και εισέπραξε ήδη την πρώτη δόση. Τετρακόσια ευρώ πήρε ο αλλοδαπός μετανάστης, ο οποίος βρίσκεται στη Νέα Εθνική Οδό Πατρών – Πύργου, αριθμός 0. Επαναλαμβάνω, όπως παρουσιάστηκε στην εκπομπή του κ. Σπίνου, του γνωστού δημοσιογράφου.
    Βέβαια, οι άνεργοι του ΟΑΕΔ δεν υπάρχει περίπτωση να εισπράξουν τα 800 ευρώ. Δεν τα εισπράττουν. Φωνάζουν στις πρωινές εκπομπές ότι «πηγαίνουμε, κάνουμε ουρά και δεν τα παίρνουμε». Και Έλληνες, όμως, φορολογούμενοι αγρίως πολίτες, δεν εισπράττουν το επίδομα κοινωνικής αλληλεγγύης, το οποίο εισέπραξε ένας κύριος ο οποίος είναι λαθρομετανάστης και κατοικεί σε αυτή τη διεύθυνση που είπα, παρένθεση σκηνίτης, δηλαδή μέσα σε σκηνή.
    Τώρα, τη λέξη «δενδρίτης» δεν την καταλαβαίνω. Σημαίνει ότι κατοικεί πάνω στο δένδρο; 
    ΗΛΙΑΣ ΠΟΛΑΤΙΔΗΣ: Σαν τον Ταρζάν.
    ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Σαν τον Ταρζάν, πάνω στο δένδρο. Μπορεί να κατοικεί κάτω από το δένδρο ή μέσα στο δένδρο, στην κουφάλα. Μπορεί να κατοικεί και στην κουφάλα του δένδρου. «Παίζει» και αυτό. 
    «Δενδρίτες» χαρακτηρίζει το Υπουργείο Οικονομικών ορισμένους λαθρομετανάστες οι οποίοι κατοικούν ή πάνω ή κάτω στο δένδρο ή μέσα στο δένδρο, στην κουφάλα.
    Πρέπει, λοιπόν, να μάθουμε επιτέλους που πηγαίνουν τα λεφτά. Διότι εδώ γίνεται, υποτίθεται, μάχη για τον περιορισμό των δαπανών, ενώ εδώ τα οκτακοσάρια φεύγουν αβέρτα. Είκοσι δύο χιλιάδες εντόπισε το ΚΕΠΥΟ. Έτσι είπε ο κ. Σπίνος στη εκπομπή του. Και ήδη εστάλησαν οι ειδοποιήσεις. Θα ήθελα μία απάντηση σε αυτό.
    Εντύπωση προκαλεί, βέβαια, το γεγονός ότι παραμονή των εκλογών η Νέα Δημοκρατία ετοίμασε αυτή την υπό συζήτηση Πράξη Νομοθετικού Περιεχομένου όταν επί χρόνια είχε μαλλιάσει η γλώσσα μας ότι πρέπει να αναβληθούν οι πλειστηριασμοί. 
    Η Νέα Δημοκρατία, δυστυχώς, δεν μας άκουσε ούτε όταν λέγαμε ότι η κύρια κατοικία δεν πρέπει επ’ ουδενί να μπαίνει σε πλειστηριασμό. Η κύρια κατοικία δεν είναι σίδερα, δεν είναι τούβλα, δεν είναι τσιμέντα, δεν είναι αλουμίνια. Η πρώτη κατοικία κάθε πολίτη είναι τα όνειρα κάθε ανθρώπου, κάθε νοικοκύρη ο οποίος προσπάθησε και μπόρεσε μετά από αγώνα μιας ζωής να βάλει ένα κεραμίδι πάνω από το κεφάλι του. 
    Ο κάθε φουκαράς, λοιπόν, ο οποίος με κόπο έφτιαξε ένα σπιτάκι, μπορεί να φτάσει στο σημείο του πλειστηριασμού. Άρα, το όριο των 200.000, που προβλέπει η Πράξη Νομοθετικού Περιεχομένου, είναι ανεπαρκές.
    Η πρώτη κατοικία -λέμε ξανά τη θέση του Λαϊκού Ορθόδοξου Συναγερμού- δεν πρέπει να εκπλειστηριάζεται ποτέ. Ποτέ, λοιπόν, σε πλειστηριασμό η πρώτη κατοικία.
      Το ΠΑ.ΣΟ.Κ, βέβαια, με το που ανέλαβε την διακυβέρνηση πριν από τρεισήμισι μήνες, δυστυχώς δεν επικεντρώθηκε στο να διορθώσει τα πολλά στραβά, τα οποία υπήρχαν στην χώρα, αλλά πήρε φόρα με την γνωστή ιστορία με τα STAGE. Δεν έμεινε τίποτα όρθιο. Απολύσεις όσων δουλεύουν με STAGE, που ήταν μια κατεξοχήν πολιτική δίωξη ανθρώπων που πληρώνουν την ιδεολογία τους. Μετά τα STAGE πιάσαμε να καταργούμε και τα σωστά που είχε κάνει η Νέα Δημοκρατία. Δηλαδή, τι; Πάγωσε τη ρύθμιση για τους ημιυπαίθριους. Θα απέφερε πάνω από ένα δισεκατομμύριο, λέει η  εφημερίδα «Καθημερινή».
      Αμέσως μετά κατήργησε την απόσυρση, ισχυριζόμενο ότι δεν υπήρχαν χρήματα. Κράτησε, όμως, τα τέλη κυκλοφορίας, αυτά τα τέλη κυκλοφορίας, για τα οποία όλοι τραβάνε τα μαλλιά τους τώρα. Και είπε ο Πρωθυπουργός ότι είναι λάθος. Εγώ ξέρω ότι τα λάθη διορθώνονται. Πότε θα διορθωθούν; Κατόπιν εορτής; 
      Είπε ο κύριος Πρωθυπουργός ότι ήταν λάθος η ιστορία με τα τέλη κυκλοφορίας. Τρομερό λάθος. Και δεν ξέρω και τι απώλειες εσόδων έχει το Κράτος από αυτό χάλι με τα τέλη κυκλοφορίας. Απέσυρε την απόσυρση η Κυβέρνηση σας και κράτησε τα φουσκωμένα τέλη κυκλοφορίας. Και ήδη γίνεται χαμός με προσφυγές στο Ευρωπαϊκό Κοινοβούλιο από ανθρώπους που δεν πιστεύουν ότι για ένα σαράβαλο σαράντα ετών πληρώνουν χίλια εκατόν ογδόντα ευρώ ως περιβαλλοντικό, λέει, φόρο. Περιβαλλοντικό φόρο και μετά το αυτοκίνητο σταματάει να μολύνει; Ωραία, τα πλήρωσε κάποιος τα χίλια εκατόν ογδόντα ευρώ για το σαραβαλάκι, αυτό που έχει αξία διακόσια ευρώ στην αγορά. Μετά σταματάει να μολύνει;
      Από την άλλη, όμως, νέα κρατικά υβριδικά αυτοκίνητα. Αυτό δεν το κατάλαβα. Υπάρχουν χρήματα, δηλαδή, στο Κράτος για νέα υβριδικά κρατικά αυτοκίνητα ή θα μας τα χαρίσει κάνεις; Θα τα πληρώσουμε προφανώς.
       Άρα, λοιπόν, το ΠΑ.ΣΟ.Κ καμώνεται ότι ενδιαφέρετε για το περιβάλλον, αλλά απέσυρε την απόσυρση. Κάνει ότι το νοιάζει το περιβάλλον και γι’ αυτό λέει, παραγγέλνει υβριδικά αυτοκίνητα, που σημαίνει παραδάκι, χρήματα που πληρώνει ο κόσμος, αλλά από την άλλη απέσυρε την απόσυρση που έτσι και αλλιώς θα οδηγούσε και στην απομάκρυνση από την κυκλοφορία για χιλιάδες σαραβαλάκια.

    (PE)
    
    
    
    
    
    
    
      (1SX)
      Βλέποντας όλα αυτά, λοιπόν, μας προκαλεί έκπληξη πώς κρατήσατε αυτήν την πράξη νομοθετικού περιεχομένου, η οποία είναι προς τη σωστή κατεύθυνση, γιατί ουσιαστικά «μπουσουλούσε» τότε η Νέα Δημοκρατία, όπως και εσείς τώρα, προς τις θέσεις του ΛΑ.Ο.Σ.. Πάει να αντιγράψει κάποιες θέσεις του ΛΑ.Ο.Σ.. Και αυτό είναι σωστό, απλώς απορούμε πώς ο κομματικός πατριωτισμός του ΠΑ.ΣΟ.Κ. δεν έφαγε και αυτήν την πράξη νομοθετικού περιεχομένου, η οποία έχει κάποιες θετικές, αλλά άτολμες διατάξεις. 
      Βέβαια, κόντεψε να καλοκαιριάσει, για να ψηφίσουμε τη χρονική επέκταση της αναβολής των πλειστηριασμών. Φαίνεται ότι πολλές φορές στερεύουν η φαντασία, αλλά και η απλή λογική. Δεν εξηγείται αλλιώς, γιατί στο υπό συζήτηση νομοσχέδιο δεν γίνεται το αυτονόητο για το οποίο ακόμη και ένα μικρό παιδί, όπως ο γιος μου, για παράδειγμα, που είναι εξήμισι χρονών, το αντιλαμβάνεται, να συμψηφίζονται δηλαδή οι υποχρεώσεις ενός προμηθευτή του δημοσίου με αυτά που εκείνος ενδεχομένως χρωστάει. Απλά πράγματα. Ένας προμηθευτής του δημοσίου, ο οποίος οφείλει στο δημόσιο φόρο, παραδείγματος χάρη, κόβει απόδειξη και έτσι οφείλει να πληρώσει τον Φ.Π.Α.. Σωστά; Σωστά. Τα λεφτά του βέβαια, μπορεί να τα εισπράξει μετά από πολλούς μήνες, τον Φ.Π.Α. όμως τον οφείλει, πρέπει να τον δώσει αμέσως. Για ποιο μυστηριώδη λόγο δεν συμψηφίζονται οι οφειλές του δημοσίου προς αυτόν με τα λεφτά που εκείνος χρωστά στο δημόσιο απλά, καθαρά, χωρίς βαβούρες, χωρίς φωνές, χωρίς να αγανακτεί ο πολίτης; Για ποιο λόγο δεν γίνεται αυτό; 
      Δεύτερο σημείο. Οι πλειστηριασμοί αναστέλλονται έως τις 30 Ιουνίου 2010. Όμως, αυτό δεν λέει πολλά πράγματα, γιατί σχεδόν φάγαμε το μισό Ιανουάριο, κύριε Σαχινίδη, και η καταληκτική ημερομηνία πλησιάζει. Λύση θα ήταν –το είπα και πριν- η πρώτη κατοικία να μη μπαίνει στον πλειστηριασμό. Αυτό είναι μια λύση. Τολμήστε, λοιπόν, να κάνετε αναστολή των πλειστηριασμών μέχρι το τέλος του 2011, μέχρι να μπορέσει κάποιος να αντιμετωπίσει στοιχειωδώς αυτήν τη θυελλώδη κρίση. Ο κόσμος δεν φταίει για την κρίση. Πώς θα μπουν σε πλειστηριασμό ακίνητα; Για ποιο λόγο δεν αναβάλλονται οι πλειστηριασμοί μέχρι το τέλος του 2011 και να γίνουν τέλος πάντων στο 2012; Δεν θα πάθουν τίποτα οι τράπεζες, δεν θα χλομιάσουν τα κέρδη τους. Έτσι κι αλλιώς 20.000.000.000 απεκόμισαν σε πέντε χρόνια. Θησαύρισαν, δεν θα πάθουν και τίποτα οι τράπεζες να περιμένουν δύο χρόνια. Είναι χρυσοφόρες, έχουν ξεσαλώσει με τα κέρδη τα  οποία έχουν αποκομίσει στην πλάτη του κόσμου. Εάν αναβληθούν οι πλειστηριασμοί για δύο χρόνια, για έναν κόσμο που δεν φταίει, δεν θα πάθουν και τίποτα ιδιαίτερο όλες οι τράπεζες που εδρεύουν στην Ελλάδα. Ας ηρεμήσουν, λοιπόν, αυτές οι τράπεζες, ας ξεχάσουν για δύο χρόνια τους πλειστηριασμούς, ώστε να μην ξεχαρβαλωθούν τελείως ο κοινωνικός ιστός και η ελληνική οικονομία. 
      Μια και μιλάμε για ξεχαρβάλωμα, να πούμε εδώ ότι κάποιες χώρες καταφέρνουν και τραβάνε χρήμα. Παράδειγμα τρανό ο Μπερλουσκόνι. Κατάφερε  να φέρει 110.000.000.000 στην πατρίδα του με την τακτική που εφάρμοσε. Το βλέπουν οι Τούρκοι και την αντιγράφουν. Η Τουρκία! Αυτή η χώρα με τη γνωστή οικονομία και τις γνωστές στρεβλώσεις και με το χέρι απλωμένο στο Διεθνές Νομισμτκότ Ταμείο κατάφερε, λέει, να φέρει 31.000.000.000. Να, εδώ η φυσιογνωμία του Τούρκου Υπουργού κυρίου Σιμσέκ, ο οποίος κομπάζει ότι έφερε στην πατρίδα του 31.000.000.000 δολάρια. Καταθέτω το δημοσίευμα του «ΕΘΝΟΥΣ», το οποίο λέει ότι «η Τουρκία πέτυχε και εμείς αποτύχαμε». Φεύγουν λεφτά από την Ελλάδα, ενώ οι Τούρκοι προσελκύουν λεφτά στην πατρίδα τους, όπως έκανε, επαναλαμβάνω, και ο Μπερλουσκόνι. 
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ο σοβαρός συνάδελφος, ο κ. Κουτμερίδης, είχε πει στην Επιτροπή ότι αυτή η ρύθμιση που κάνει το ΠΑ.ΣΟ.Κ είναι ανάσα –έτσι την είχε χαρακτηρίσει- για τις μικρομεσαίες επιχειρήσεις. Όμως, η οικονομία δεν παίρνει ανάσα με τα αλλεπάλληλα «πόθεν έσχες», ούτε με τα τεκμήρια, ούτε με όλα αυτά τα ασφυκτικά μέτρα πρεσαρίσματος της αναπτυξιακής προσπάθειας. Είπα και στην Επιτροπή ότι όλα αυτά που κάνετε είναι προς τη σωστή κατεύθυνση, αντιγράφουν αυτά που έχει μαλλιάσει η γλώσσα μας να λέμε εδώ, απ’ αυτό το Βήμα, ως Βουλευτές του ΛΑ.Ο.Σ. τόσο καιρό, αλλά είναι ένα depon. Είναι ένα κομμένο depon –το είπα και στην Επιτροπή, το ξαναλέω, είναι ένα γνωστό τραγούδι της Ελευθερίας Αρβανιτάκη- το οποίο δεν φθάνει για μια οικονομία που είναι στην εντατική. Δεν το λέω εγώ, ο Πρωθυπουργός είπε ότι είναι στην εντατική η οικονομία. Άρα, λοιπόν, ένα κομμένο depon για μια οικονομία που είναι στην εντατική δεν επαρκεί. 
      Ο κ. Χαλκίδης, επίσης σοβαρός συνάδελφος από τη Νέα Δημοκρατία, είχε μιλήσει για τόνωση της ρευστότητας των επιχειρήσεων με αυτήν τη ρύθμιση που κάνει το ΠΑ.ΣΟ.Κ.. Όμως, ρευστότητα δεν υπάρχει όσο οι τράπεζες ακολουθούν την τακτική της κλειστής κάνουλας και βλέπουν, δυστυχώς, την κρίση ως μια ευκαιρία, για να αποκομίσουν ακόμη πιο απίστευτα κέρδη. 
      Όσο για τη ρύθμιση για την απόλυση των κρατουμένων για ποσό μικρότερο των 150.000, θα ήθελα να πω ότι είναι και αυτή μια άτολμη ρύθμιση. Να μην υπάρχει προσωποκράτηση για χρέη. Είναι αναχρονιστικό μέτρο. Εδώ απολύονται οι έμποροι ναρκωτικών, κύριε Υπουργέ, με εκατό τόνους. Το είχε πει την περασμένη φορά ο κ. Βορίδης. Με εκατό τόνους ναρκωτικά έχουν πιαστεί -να πάρει η ευχή!- έχουν ισόβια και απολύονται! Είναι δυνατόν να κρατιέται ο άλλος για 180.000 ή 200.000 ευρώ; Ναρκέμποροι βγαίνουν έξω που σκοτώνουν τα παιδιά του κόσμου! Και πρέπει να πω ότι δεν μπορέσατε να αντιμετωπίσετε το επιχείρημα του Βορίδη. 
      (ML)
		(PE)
	Είπε: «Εκατό τόνους να τον πιάσεις και πέντε φορές ισόβια να έχει, τον αφήνετε». Αυτή τη ρύθμιση ψηφίσαμε πριν τα Χριστούγεννα. 
	Αυτή είναι λοιπόν η κατάσταση. Είναι ανεπαρκή λοιπόν, αυτά που θεσμοθετείτε. Δεν πρέπει να υπάρχει κράτηση γι’ αυτούς που χρωστάνε. Δυστυχώς όπως έγινε και με τις απίστευτες δαπάνες του προϋπολογισμού, έτσι και εδώ έχει κανείς την αίσθηση ότι όποιο μέτρο και να πάρετε πέφτει μικρό σε σχέση με τις διαστάσεις των προβλημάτων. Είναι σαν ένας άνθρωπος εξαιρετικά παχύς να προσπαθεί να φορέσει ένα παντελόνι εξαιρετικά στενό. 
	Θεωρούμε άτολμη και ανεπαρκή την όλη ρύθμιση. Περιμέναμε κάτι πιο εμπνευσμένο με όραμα και με προοπτική για τον κόσμο που υποφέρει, για μια οικονομία που βρίσκεται στα χάλια τα οποία μας λέτε ότι βρίσκεται. 
	Υπερψηφίζουμε το νομοσχέδιο, το οποίο είναι και λίγο και στενό και τα προβλήματα δυστυχώς είναι πολύ χονδρά. 
	Ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού )
      ΠΡΟΕΔΡΕΥΟΥΣΑ (Ροδούλα Ζήση):  Ευχαριστούμε τον κ. Αϊβαλιώτη.
      Το λόγο έχει ο ειδικός αγορητής του Συνασπισμού Ριζοσπαστικής Αριστεράς κ. Δημήτριος Παπαδημούλης.
      ΔΗΜΗΤΡΙΟΣ ΠΑΠΑΔΗΜΟΥΛΗΣ: Ευχαριστώ κυρία Πρόεδρε.
      Κύριοι συνάδελφοι, η πράξη νομοθετικού περιεχομένου και το νομοσχέδιο που συζητούμε σήμερα έχει μια ιδιαιτερότητα. Είναι το νομοσχέδιο που φέρνει η κυβερνητική πλειοψηφία κλείνοντας εκατό ημέρες διακυβέρνησης, οι περίφημες εκατό ημέρες, σβήνοντας το κεράκι της πολυτραγουδισμένης τούρτας των εκατό ημερών. Και είναι επίσης και το νομοσχέδιο με το οποίο η κυβερνητική πλειοψηφία κάνει ποδαρικό στην καινούργια χρονιά του 2010.
      Στις προηγούμενες εκατό ημέρες, είδαμε να ξεθυμένει η ελπίδα και η προσδοκία πολλών πολιτών, ότι η εντυπωσιακή ήττα της προηγούμενης κυβέρνησης, στις εκλογές του Οκτωβρίου και η αλλαγή κυβέρνησης, θα οδηγούσε και σε μια αλλαγή πολιτικής. Αυτές τις εκατό ημέρες, σε ένα κομπολόι χρώματος πρασίνου, έχουμε αρχίσει και μετράμε χάντρα-χάντρα την αθέτηση των προεκλογικών δεσμεύσεων του ΠΑ.ΣΟ.Κ. 
      Οι αυξήσεις πάνω από τον πληθωρισμό στην εισοδηματική πολιτική κόντρα στο πάγωμα των μισθών που πρότεινε ο κ. Καραμανλής και που λέγατε δια  στόματος του κ. Παπανδρέου ότι θα παγώσουν την αγορά -και άρα τις αποκλείατε- έγιναν μείωση μισθών κατά 4% και το πληροφορηθήκαμε μέσω Λονδίνου από τις δηλώσεις του Υπουργού Οικονομικών στο CITY. 
      Τα περί αξιοκρατίας στη στελέχωση των υπηρεσιών του δημοσίου με βιογραφικά μετατράπηκαν στην επιλογή δεκατριών περιφερειαρχών -ανάμεσά τους πάρα πολλοί δεν έχουν υποβάλει καν βιογραφικό- και είναι και οι δεκατρείς όχι απλώς βαθύ ΠΑ.ΣΟ.Κ., αλλά βαθύ καραΠΑΣΟΚ. Και θα μπορούσα να πω και άλλες χάντρες από το πράσινο κομπολόι, αλλά το σημερινό νομοσχέδιο είναι μια χάντρα από το γαλάζιο κομπολόι που αρχίσατε να δημιουργείτε. 
      Τι κάνετε με αυτή την πρόταση; Στο όνομα της συνέχειας του κράτους, μια πρόταση που όταν την εμφάνισε η Νέα Δημοκρατία  ως απερχόμενη κυβέρνηση το Σεπτέμβριο την καταγγείλατε ως πρόχειρη, λαϊκίστικη, αναποτελεσματική, απαράδεκτη κ.λπ., τώρα έρχεστε και σε αυτή τη γαλάζια πρόταση, της φοράτε πράσινα ρουχαλάκια και την εμφανίζετε ως απαραίτητο να ψηφιστεί, στο όνομα της συνέχειας του κράτους. 
      Ποιο είναι το βασικό μειονέκτημα αυτής της πρότασης; Ποιος είναι ο βασικός λόγος που αυτή η πρόταση έχει μια αρνητική φιλοσοφία που μας εμποδίζει να την υπερψηφίσουμε; Είναι το άρθρο 1 της πρότασης, της πράξης   νομοθετικού περιεχομένου, το άρθρο 1 του αντίστοιχου νομοσχεδίου, το οποίο λέει το εξής, με απλές κουβέντες για να το καταλάβουν και όσοι μας παρακολουθούν. 
      
      (TR)
      (2ML)
      Σε μία χώρα που ετησίως ο ανείσπρακτος Φ.Π.Α. είναι κατά τους κυβερνητικούς υπολογισμούς 6,5 δισεκατομμύρια ευρώ, τα οποία πληρώνουμε όλοι ως καταναλωτές προϊόντων και υπηρεσιών, αλλά δεν τα αποδίδουν αυτοί που θα εισπράττουν στο δημόσιο όπως οφείλουν, εσείς έρχεστε και κάνετε διευκολύνσεις σ’ αυτούς που φοροκλέπτουν τον Φ.Π.Α. Και μάλιστα με τις ειδικές ρυθμίσεις τις κάνατε αδιακρίτως και σ’ αυτούς που έχουν ζημιές και σ’ αυτούς που έχουν κέρδη και σ’ αυτούς που κάνουν επενδύσεις και σ’ αυτούς που κάνουν απολύσεις και σ’ αυτούς που έχουν πραγματική ανάγκη και μια στενότητα, αλλά συνεπείς στις υποχρεώσεις τους προς το κράτος και στους συστηματικούς φοροκλέφτες, φοροαπατεώνες και μπαταξήδες. 
      Επειδή άκουσα τους συναδέλφους της Νέας Δημοκρατίας και του ΠΑ.ΣΟ.Κ. να λένε ότι θα ψηφίσουν την πρόταση, σας ερωτώ κύριοι συνάδελφοι της κυβερνητικής πλειοψηφίας, αλλά και εσάς κύριοι συνάδελφοι της Νέας Δημοκρατίας και του ΠΑ.ΣΟ.Κ.: Με τι επιχειρήματα θα πάτε και θα πείτε στους μισθωτούς που πέρυσι και πρόπερσι είχαν πάγωμα των μισθών και φέτος θα έχουν μείωση μισθών , ότι εσείς σφίξτε το ζωνάρι γιατί η οικονομία είναι μείον, αλλά εμείς σε μία χώρα με φοροδιαφυγή ετησίως 20 δισεκατομμύρια ευρώ έως 30 δισεκατομμύρια ευρώ –αυτοί είναι οι λογαριασμοί- και με ετήσια φοροκλοπή του Φ.Π.Α. 6,5 δισεκατομμύρια ευρώ, εμείς κάνουμε ρύθμιση ειδική, ευνοϊκή γι’ αυτούς που παρακρατούν και κλέβουν το Φ.Π.Α., ακόμα και γι’ αυτούς που έχουν γεμάτα τα ταμεία τους από κέρδη, γι’ αυτούς που τον Φ.Π.Α. που εισπράττουν τον βάζουν σε προθεσμιακές καταθέσεις, ενδεχομένως να τον έχουν στείλει και στο εξωτερικό τρομοκρατημένοι από κάποιες διαρροές ότι θα υπάρξει πόθεν έσχες και στις καταθέσεις;  
      Το επιχείρημα το ξέρω, μας το λέτε δεκαετίες τώρα: Για τελευταία φορά, λέει η κάθε κυβέρνηση που φέρνει ειδική ρύθμιση, ξέρουμε λέτε ότι είναι άδικο αυτό κοινωνικά, ξέρουμε ότι παράγει μία εξακολουθητική απόκλιση από τη συνεπή συμπεριφορά των πολιτών να πληρώνουν τους φόρους τους, αλλά το κάνουμε για τελευταία φορά. Και κάθε φορά η λεγόμενη τελευταία φορά εκπαιδεύει τους πολίτες στην εξής νοοτροπία: Όποιος πληρώνει συνεπώς τους φόρους είναι κορόιδο, όποιος δεν τους πληρώνει είναι ο μάγκας, ο πονηρός, που με τα πολιτικά κονέ θα χωθεί μέσα στην επόμενη ρύθμιση και θα επωφεληθεί.
      Θα μου πείτε: Όλα μαύρα; Δεν έχει τίποτα θετικό αυτό το νομοσχέδιο; Έχει ορισμένες θετικές διατάξεις. 
      Το άρθρο 3 που αυξάνει το όριο για την προσωποκράτηση  από τις 30.000 ευρώ, στις 150.000 ευρώ, θα το υπερψηφίσουμε. Αλλά και σ’ αυτό είσαστε πίσω από τις ανάγκες της κοινωνίας. Υπάρχει απόφαση ανώτατου δικαστηρίου που ζητά από το νομοθέτη να καταργήσει την προσωποκράτηση για χρέη προς το δημόσιο ως αναποτελεσματική και αναχρονιστική. Γιατί δεν το τολμάτε; 
      Υπάρχει και μία ανάσα στο άρθρο 5 που αναβάλει για μερικούς μήνες τους πλειστηριασμούς γι’ αυτούς που έχουν χρέη έως και 200.000 ευρώ. Και αυτό θα το ψηφίσουμε. Αλλά το βασικό στοιχείο αυτής της πράξης νομοθετικού περιεχομένου και αυτού του νομοσχεδίου είναι ένα πράσινο φως, ένα εύγε, ένα μπόνους στους φοροκλέφτες, στους μπαταξήδες, σε μία στιγμή που η χώρα έχει τεράστια ελλείμματα και που καλούνται να πληρώσουν το μάρμαρο του συμμαζέματος των ελλειμμάτων και των χρεών, τα γνωστά υποζύγια: Οι φτωχοί, οι μισθωτοί, οι εργαζόμενοι, οι μικρομεσαίοι αγρότες και οι έντιμοι και συνεπείς φορολογούμενοι. 
      Εμείς, κυρίες και κύριοι συνάδελφοι, δεν θα ψηφίσουμε αυτό το νομοσχέδιο που εν αγαστή συμπνοία ψηφίζουν το ΠΑ.ΣΟ.Κ., η Νέα Δημοκρατία και ο ΛΑΟΣ, γιατί δεν θέλουμε να ευνοήσουμε την πριμοδότηση της φοροκλοπής και της φοροδιαφυγής. Θα μου πείτε, δεν υπάρχουν ανάγκες, δεν υπάρχουν κάποιες μικρομεσαίες επιχειρήσεις που χρησιμοποιούν τον Φ.Π.Α. για να τζιράρουν, για να καλύψουν κάποιες ανάγκες, για να καλύψουν μαύρες τρύπες; Βάλτε κριτήρια. Μην ευνοείτε στο όνομα αυτών των αναγκών και αυτούς οι οποίοι έχουν υπερκέρδη και κλέβουν τον Φ.Π.Α. που είναι δημόσιος πόρος. 
      
      (PN)
      
      
      
     (2TR)
     Και επίσης καταλαβαίνω το επιχείρημα της συνέχειας του κράτους. Φέρνετε μία πρόταση, κύριοι του ΠΑ.ΣΟ.Κ., κύριοι της κυβέρνησης, την οποία την καταγγέλλαμε όταν ακόμα ήσαστε αντιπολίτευση, το γαλάζιο κομπολόι που λέγαμε. Αλλά είναι ανάγκη να την αντιγράφετε και εντελώς; Από τη στιγμή που έχετε ξεκινήσει μία διαβούλευση για ένα φορολογικό νομοσχέδιο, βάλτε χρονικά όρια, ότι αυτή η ένταξη, οι ευνοϊκές ρυθμίσεις θα ισχύσουν μέχρι τότε. 
     Δεν σας τα λέει αυτά μόνο η κοινοβουλευτική ομάδα του ΣΥΡΙΖΑ. Όταν ήρθε, κύριε Υπουργέ, στην Επιτροπή Οικονομικών Υποθέσεων αυτή η πράξη νομοθετικού περιεχομένου, με επιχειρήματα αντίστοιχα με αυτά που διατυπώνω εκ μέρους της κοινοβουλευτικής ομάδας του ΣΥΡΙΖΑ από το Βήμα τώρα εδώ, σφυρηλατήθηκε το άρθρο 1 της πράξης νομοθετικού περιεχομένου από πάρα πολλούς συναδέλφους του ΠΑ.ΣΟ.Κ., από τον κ. Κουτσούκο, τον κ. Γείτονα, τον κ. Μακρυπίδη, τον κ. Κουσελά, τον Αντιπρόεδρο της Επιτροπής μας,  που σας είπαν αλλάξτε το. Τους αναφέρω ονομαστικά γιατί πολλοί από αυτούς έχουν και επαγγελματική εμπειρία στο φοροελεγκτικό και φοροεισπρακτικό μηχανισμό του κράτους και δυσκολεύονται να πάνε και στις εκλογικές τους περιφέρειες και να πουν «το ταμείο είναι μείον, πρέπει να δεχθείτε μειώσεις μισθών, κύριοι μισθωτοί, αλλά εμείς σε συνεργασία με το ΛΑ.Ο.Σ. και τη Νέα Δημοκρατία δίνουμε και άλλο μπόνους στους φοροκλέφτες και τους φοροφυγάδες». 
     Λοιπόν, δεν σας εμποδίζει η συνέχεια του κράτους, ούτε να βάλετε κριτήρια ούτε να κλείσετε τις μαύρες τρύπες από τις οποίες διαρκώς επελαύνει σε βάρος των δημόσιων ταμείων η φοροκλοπή και η φοροαποφυγή ούτε να βάλετε χρονικούς περιορισμούς. 
     Σας προκαλούμε και θα επιμείνουμε και στη συζήτηση κατ’ άρθρο να αλλάξετε την πρότασή σας, να υιοθετήσετε την κριτική που σας κάναμε και εμείς από το ΣΥΡΙΖΑ και το Κ.Κ.Ε. και η μεγάλη πλειοψηφία των Βουλευτών του ΠΑ.ΣΟ.Κ. που μίλησαν στην επιτροπή Οικονομικών  Υποθέσεων. 
     Αν δεν το κάνετε, εμείς δεν θα ψηφίσουμε αυτό το νομοσχέδιο. Θα ψηφίσουμε παρών στο σύνολο και θα περιοριστούμε -γιατί δεν μας αρέσει να μηδενίζουμε- να υπερψηφίσουμε εκείνες τις διατάξεις για την αποφυγή πλειστηριασμών και για μια ανάσα στο θέμα της προσωποκράτησης, που εμπεριέχονται στα άρθρα 3 και 5. 
     Σας ευχαριστώ πολύ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Ροδούλα Ζήση): Ευχαριστούμε τον κ. Παπαδημούλη. 
     Εισερχόμαστε στον κατάλογο των αγορητών. 
     Το λόγο έχει ο Βουλευτής του ΠΑ.ΣΟ.Κ. κ. Κωνσταντίνος Γείτονας. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε. 
     Κυρίες και κύριοι συνάδελφοι, Χρόνια Πολλά.
      Ακούγοντας τον προλαλήσαντα συνάδελφο του ΣΥΡΙΖΑ να διαλαλεί πράσινα κομπολόγια του ΠΑ.ΣΟ.Κ., έτσι μου έρχεται το τραγούδι στο μυαλό «να πουλήσω το ρολόι και να πάρω κομπολόι». 
     Να τα αφήσουμε αυτά και να μιλήσουμε για τη ταμπακιέρα. Η Πράξη Νομοθετικού Περιεχομένου έρχεται προς κύρωση για λόγους συνέχειας του κράτους. Είναι σαφές. Η Πράξη εξεδόθη με το αιτιολογικό των εκλογών και της αδυναμίας, υποτίθεται, για την έγκαιρη ρύθμιση των θεμάτων που αφορά. Στην πραγματικότητα, όμως, αποκαλύπτει ουσιαστικά την έλλειψη και μέτρων ουσιαστικών, αποκαλύπτει την προχειρότητα με την οποία δρούσε η κυβέρνηση της Νέας Δημοκρατίας. Όμως, η νέα κυβέρνηση είναι υποχρεωμένη, για λόγους συνέχειας του κράτους, να φέρει την Πράξη. Την φέρνει και διορθωμένη, όπως θα πω παρακάτω. 
     Το λέω αυτό, όχι για να κάνω παρελθοντολογία, αλλά θυμίζω ότι η κυβέρνηση της Νέας Δημοκρατίας είχε τις εξαγγελίες εκείνες, τις περίφημες εξαγγελίες, πολυδιαφημισμένο το πρόγραμμα των 28 δισεκατομμυρίων. Είχαμε προειδοποιήσει τότε ότι τίποτε δεν πρόκειται να διοχετευτεί στην αγορά, δεν πρόκειται να διοχετευτεί ρευστότητα. Η αγορά έχει ακόμα ήδη προβλήματα, η ρευστότητα είναι ακόμα πενιχρή και τίποτε δεν προέκυψε από τις πράξεις της Νέας Δημοκρατίας για την ανακούφιση των μικρομεσαίων επιχειρήσεων και των νοικοκυριών που ήταν σε κρίση. Έτσι η Νέα Δημοκρατία επιδόθηκε την τελευταία στιγμή προ των εκλογών, για λόγους σκοπιμοτήτων σε ρυθμίσεις αποσπασματικές, όπως και αυτή. 
     Είναι θετικό ότι η κυβέρνηση τροποποιεί διατάξεις αυτής της Πράξης με το άρθρο 2 του νομοσχεδίου. Βελτιώνει ουσιαστικά ορισμένες διατάξεις στην πράξη. 
     (XA)
     
      
      
      (1PN)
      Καταργεί το άρθρο 2 γιατί δεν είχε καμία λογική. Δεν υπάκουε σε κανένα κριτήριο. Η αύξηση των προβλέψεων για απόσβεση των επισφαλών απαιτήσεων στις επιχειρήσεις ύδρευσης, αποχέτευσης -αυτά προέβλεπε- παραγωγής ηλεκτρικής ενέργειας, εκμετάλλευσης συνδρομητικών τηλεοπτικών σταθμών, καθώς και τις επιχειρήσεις διανομής και παροχής φυσικού αερίου σε κανένα κριτήριο δεν υπάκουε. Δεν είχε κανένα λόγο για να γίνει αυτή η ρύθμιση. Επίσης, με το άρθρο 2 διορθώνεται και η παράγραφος 2 του άρθρου 1 ως προς τον υπολογισμό των προστίμων σε σχέση με την αθέτηση πληρωμής ΦΠΑ. 
      Επίσης, είναι απαραίτητη η εξάμηνη παράταση που δίνετε, αναστολής των πλειστηριασμών με το άρθρο 5, κύριε Υπουργέ. Και δεν ξέρω εάν θα χρειαστεί και άλλη παράταση.  Δίνετε εξάμηνη. Δεν ξέρω εάν θα χρειαστεί και άλλη. 
      Θέλω να επανέλθω σε ένα θέμα που έθεσε προηγουμένως ο κύριος Παπαδημούλης. Το είχα θίξει και στην Επιτροπή. Είχα πει, κύριε Υπουργέ, ότι η Κυβέρνηση θα μπορούσε να παρέμβει βελτιωτικά και στο άρθρο 1 της πράξης νομοθετικού περιεχομένου με το διορθωτικό άρθρο 2. Εκεί με  τη ρύθμιση στο άρθρο 1 της πράξης νομοθετικού περιεχομένου παρέχεται η δυνατότητα εσαεί τμηματικής καταβολής του ΦΠΑ που οφείλεται αδιακρίτως σε όλες τις επιχειρήσεις, αδιακρίτως αδυναμίας ή δυνατότητας των επιχειρήσεων. 
      Εγώ δεν κατάλαβα γιατί δίνεται αυτή η ευχέρεια. Είναι συμβατή με το κοινοτικό δίκαιο, όπως λέει και η Επιστημονική Επιτροπή της Βουλής, κι αυτό είναι γνωστό, αλλά ουσιαστικά είναι πολιτικά λάθος πιστεύω, κυρίως όταν στη δεδομένη συγκυρία η δική μας η Κυβέρνηση δίνει έμφαση στη δημιουργία και στην εμπέδωση μίας φορολογικής συνείδησης, στο χτύπημα της φοροδιαφυγής και της φοροαποφυγής και της φοροκλοπής, όταν κύριος  στόχος μας  τώρα είναι η αύξηση των εσόδων για τη μείωση των ελλειμμάτων. Πολύ φοβούμαι ότι χωρίς κριτήρια που δεν υπάρχουν στο άρθρο 1 της πράξης νομοθετικού περιεχομένου θα εκμεταλλευτούν αυτή τη δυνατότητα συστηματικοί «τζαναμπέτηδες» και φοροφυγάδες. 
      Παραδείγματος χάριν κύριε Υπουργέ, θα καταλάβαινα μία ευνοϊκή ρύθμιση για τους ανθρώπους οι οποίοι χρωστούν ΦΠΑ επειδή τους χρωστάει το δημόσιο. Και είναι πολλές οι κατηγορίες, διότι το δημόσιο χρωστάει σε πολλούς προμηθευτές του οι οποίοι καταβάλλουν το ΦΠΑ ενώ τους χρωστάει το δημόσιο. Τουλάχιστον εάν αφήσετε μια τέτοια ρύθμιση, πιστεύω ότι πρέπει να την διορθώσετε, να βάλετε κάποια κριτήρια και μία συγκεκριμένη προθεσμία. Αυτό θα κάλυπτε τα πράγματα. Δεν μπορεί η αποσπασματικότητα που έδειχνε η προηγούμενη Κυβέρνηση, να παρασύρει και εμάς. 
      Καταλήγω, δηλαδή, ότι η ρύθμιση του άρθρου 1, είναι επί δικαίων και αδίκων, σε μία εποχή σήμερα που είναι πολυτέλεια να έχουμε και επί αδίκων ρυθμίσεις και θα πρέπει να έχουμε μόνο επί δικαίων που έχουν πραγματική αδυναμία. Ομοίως, γενικά, κύριε Υπουργέ, χρειάζεται για όλες τις ρυθμίσεις όσον αφορά τα φορολογικά, να υπάρχει ασφάλεια δικαίου για τους πολίτες και να εμπεδώνονται καθαρές σχέσεις εμπιστοσύνης κράτους και πολίτη.
      Χρειάζεται, λοιπόν, γι’ αυτό να θέτουμε απλούς και καθαρούς φορολογικούς κανόνες. Το είχα πει και στην Επιτροπή. Η σύγχυση που δημιουργήθηκε τελευταία με την επίμαχη τροπολογία για τις γονικές παροχές δείχνει πόσο προσεκτικοί θα πρέπει να είμαστε. Επιβάλλεται, κύριε Υπουργέ –και νομίζω ότι θα το κάνει η Κυβέρνηση- να αποσαφηνισθεί γρήγορα αύριο στην Επιτροπή το περιεχόμενο και οι φορολογικές υποχρεώσεις των συναλλασσομένων όσον αφορά τις γονικές παροχές. Και ελπίζω ότι θα γίνει. 
      Επίσης, και το ΠΑ.ΣΟ.Κ. –και με αυτό τελειώνω, κυρία Πρόεδρε- το ταχύτερο δυνατόν θα πρέπει να προχωρήσει και να προωθήσει το συνολικό σχέδιο για ενίσχυση της ρευστότητας στην αγορά. Ήδη είναι σε διαβούλευση πολλά νομοσχέδια και αύριο συζητείται το πρώτο στην Ολομέλεια, που αφορά στη ρύθμιση των επιχειρηματικών και επαγγελματικών οφειλών προς τις τράπεζες και με το οποίο διευκολύνεται η πρόσβαση των επιχειρήσεων επαγγελματιών και αγροτών στο τραπεζικό σύστημα, στον τραπεζικό δανεισμό, ουσιαστικά, τονώνοντας έτσι τη ροή των πιστώσεων. 
      Πιστεύω -και με αυτό κλείνω- ότι χρειάζεται να εντατικοποιήσουμε τις ενέργειες -και σε αυτό δεν μπορεί να υπάρχει καμία αντίρρηση απ’ όλες τις πτέρυγες- και εάν χρειάζεται να στηριχθεί αυτή η πολιτική και να πάρουμε όλα εκείνα τα μέτρα, ώστε να υπάρχει ρευστότητα στην αγορά, στις επιχειρήσεις για να τονωθεί η αγορά.
      (MT)
       
      (2XA)
      Με ανάκαμψη στην αγορά, κύριε Υπουργέ, με έργα και επενδύσεις θα ξεφύγουμε από την ύφεση και θα ξαναέρθει η Ελλάδα -όπως έχουμε χρέος, όπως είναι η εντολή του ελληνικού λαού και όπως είναι εθνικός στόχος- σε τροχιά ανάπτυξης και προόδου και θα δει καλύτερες μέρες ο λαός μας.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Ροδούλα Ζήση): Και εμείς ευχαριστούμε τον κ. Γείτονα.
      Το λόγο έχει ο Βουλευτής του Λαϊκού Ορθόδοξου Συναγερμού κ. Μαυρουδής Βορίδης.
      ΜΑΥΡΟΥΔΗΣ ΒΟΡΙΔΗΣ: Σας ευχαριστώ, κυρία Πρόεδρε.
      Κυρίες και κύριοι συνάδελφοι, η αλήθεια είναι ότι η βασική μου πρόθεση όταν θέλησα να τοποθετηθώ πάνω στο σχέδιο νόμου ήταν αρκετά απλή και αυτό γιατί ήθελα να θέσω υπ' όψιν της Κυβερνήσεως την άποψή μου, ότι θα πρέπει επιτέλους να λύσουμε το θέμα της προσωπικής κρατήσεως οριστικά. 
      Η προσωπική κράτηση είτε για χρέη προς το δημόσιο είτε ακόμη για τις διατάξεις του 1047 του Κώδικα Ποινικής Δικονομίας για χρέη από αδικοπραξίες ή εμπορικά χρέη, θα πρέπει κάποια στιγμή να καταργηθεί. Σε σχέση με τη στάθμιση των δυο αγαθών που έχουμε, από τη μια μεριά της ατομικής ελευθερίας και από την άλλη μεριά της εξασφαλίσεως –ας το πω- ενός μέσου πιέσεως, προκειμένου να εξοφλούνται τα χρέη, νομίζω ότι δεν πρέπει εδώ να διστάσει το Νομοθετικό Σώμα και να πάρει μια ξεκάθαρη θέση, πρέπει να καταργηθεί η προσωπική κράτηση για πάσης φύσεως οφειλές. Πρέπει να τελειώνουμε με αυτό. 
      Επίσης κατά τη γνώμη μου –αυτό είναι πιο σύνθετο ζήτημα- θα έπρεπε να προχωρήσουμε και σε αποποινικοποίηση των ασφαλιστικών εισφορών. Αυτό συνδέεται επίσης με μια διάταξη που έρχεται εδώ στην κύρωση της Πράξης Νομοθετικού Περιεχομένου, που απλώς αυξάνει το όριο στα 5.000 ευρώ, με τα οποία καθίσταται από εκεί και πάνω αξιόποινη η μη καταβολή των παρακρατούμενων εισφορών των εργαζομένων, αλλά και των εργοδοτικών εισφορών, πάλι με το ίδιο βασικά σκεπτικό, δηλαδή για χρέη –γιατί αυτά είναι χρέη- δεν μπορεί κάποιος να στερείται την ελευθερία του. 
      Κυρίως αυτή θα ήθελα να είναι η παρέμβασή μου. Δεν ξέρω αν μπορεί να εισακουστεί. Βέβαια να επισημάνω ότι υπάρχει και μια απόφαση εδώ, κύριε Υφυπουργέ, του Ανωτάτου Ειδικού Δικαστηρίου που καλεί ουσιαστικά το Νομοθετικό Σώμα, την Κυβέρνηση να πάρει νομοθετική πρωτοβουλία, να νομοθετήσει στην κατεύθυνση ακριβώς της καταργήσεως της προσωπικής κρατήσεως. Επομένως περισσότερο θα έπρεπε να προχωρήσουμε σε κάτι τέτοιο παρά να αυξάνουμε τα ποσά ή τα όρια για τα οποία διατάσσεται η προσωπική κράτηση. Από τη συζήτηση, όμως, και όχι μόνο και από τις περιστάσεις νομίζω ότι αξίζει να ειπωθούνε δυο τρία πράγματα ακόμη. 
      Το πρώτο είναι ότι, κυρίες και κύριοι συνάδελφοι, δεν ξέρω πόσοι από μας έχουν αντιληφθεί το πώς κάθε μέρα αυτό που περιγράφουμε ως ζοφερή κατάσταση της οικονομίας επιβεβαιώνεται με τον χειρότερο δυνατό τρόπο. 
      Σήμερα έχουμε κατάρρευση των τραπεζικών μετοχών. Η διαπραγμάτευση των ελληνικών ομολόγων έχει οδηγήσει σε πολύ μεγάλα επιτόκια. Τα επιτόκιά μας για πρώτη φορά είναι χειρότερα από αυτά τα οποία παίρνει η Πολωνία και επομένως οι δυσχέρειες χρηματοδοτήσεων της ελληνικής οικονομίας είναι τεράστιες. 
      Αυτό νομίζω είναι κάτι το οποίο θα έπρεπε να απασχολεί κεντρικά -είμαι βέβαιος ότι απασχολεί κεντρικά την Κυβέρνηση- τη Βουλή και είναι ένα από τα μεγάλα ζητήματα για τα οποία θα έπρεπε να μιλήσουμε.
      Δεν είναι τόσο αυτονόητο ότι Υπουργός βγαίνει και λέει: «Δεν υπάρχουν χρήματα για να πληρωθεί το επίδομα ανεργίας την προσεχή Πέμπτη». Μπορεί να βρέθηκαν τελικώς τα χρήματα και κάπως να καλύφθηκε το πρόβλημα, αλλά αυτό μαρτυρά το δραματικόν της καταστάσεως της ελληνικής οικονομίας. 
      Πρέπει κάποια στιγμή να δοθούν απαντήσεις. Ποιες, όμως, είναι οι απαντήσεις που δίνει η Κυβέρνηση μέχρι στιγμής; Επιτρέψτε μου. Θεωρούμε φυσιολογικό να ερχόμαστε να ψηφίζουμε ένα δισεκατομμύριο ευρώ επίδομα  κοινωνικής αλληλεγγύης -το οποίο δε μαθαίνω ότι μέσα από μια σειρά από τεχνικές παίρνουν και πολλά μη δικαιούμενα πρόσωπα, αυτό βέβαια, αν θέλετε, είναι το μερικό ζήτημα της υποθέσεως- την ώρα που δεν μπορούμε να πληρώσουμε το επίδομα ανεργίας; 
      
      (MB)
      (2MT)
	Δηλαδή θεσμοθετούμε ένα καινούργιο επίδομα, αλλά δεν μπορούμε να πληρώσουμε το επίδομα ανεργίας. Εγκρίνουμε 1 δισεκατομμύριο ευρώ. Αναφέρομαι στο επίδομα το οποίο ψηφίσαμε πρόσφατα για την κοινωνική συνοχή, για την κοινωνική αλληλεγγύη, για τη φτώχεια. Δεν θυμάμαι τώρα ποιο ήταν το όνομά του, αλλά, εν πάση περιπτώσει, ήταν 1 δισεκατομμύριο το οποίο πήγε σε συγκεκριμένους δικαιούχους. 
	Ψηφίσαμε στον Προϋπολογισμό 1 πρόσθετο δισ. για την Παιδεία, τη στιγμή που δεν ξέρουμε εάν υπάρχουν οι δυνατότητες να χρηματοδοτηθούν οι συντάξεις; Γιατί βεβαίως το πρόβλημα του ΟΑΕΔ προέρχεται από την αδυναμία του ΙΚΑ να εξοφλήσει τα οφειλόμενα στον ΟΑΕΔ και αντιστοίχως  από την αδυναμία του κράτους να εξοφλήσει τα οφειλόμενα στο ΙΚΑ, δηλαδή μία σειρά εσωτερικών οφειλών του ευρύτερου δημόσιου τομέα, που όμως καταλήγουν σ’ αυτή την αδυναμία. 
	Ακούω συνεχώς για την ενίσχυση της ρευστότητας της αγοράς, τη στιγμή που -δεν ξέρω αν το αντιλαμβάνεστε, κυρίες και κύριοι συνάδελφοι- η αγορά στραγγίζει, διαλύεται, αυξάνεται η αδυναμία των επιχειρήσεων να εξοφλήσουν τις υποχρεώσεις τους. Και διερωτώμαι: Από πού πιστεύετε ότι θα ενισχυθεί αυτή η ρευστότητα, κυρίες και κύριοι συνάδελφοι; Επειδή θα δώσουμε μια παράταση έξι μηνών στους πλειστηριασμούς; Γιατί; Δεν θα πληρωθούν οι τόκοι μετά από έξι μήνες; Δεν θα πληρωθεί ό,τι είναι να πληρωθεί, προκειμένου να μην υπάρχουν πλειστηριασμοί;
      Επομένως, πώς ακριβώς ενισχύουμε τη ρευστότητα; Ενισχύουμε τη ρευστότητα με το να μιλάμε για υπερφορολόγηση, με το να μιλάμε για το «πόθεν έσχες», με το να έχουν φύγει ήδη 5 δισεκατομμύρια ευρώ από την Ελλάδα; Δεν οδηγεί αυτό σε πιστωτική συρρίκνωση; Και ακούω να λέγεται «ξέρετε, θα ενισχύσουμε τη ρευστότητα γιατί θα κάνουμε ένα σχέδιο με το οποίο θα γίνει ένα Ταμείο και θα δίνουμε τα λεφτά». Πού θα τα δίνουμε τα λεφτά; Άκουσα το σχέδιο ότι θα δώσουμε το 1 δισ. και θα ενισχυθεί η ζήτηση. Το δώσαμε. Γιατί δεν ενισχύθηκε η ζήτηση; Γιατί είναι προφανές ότι η επιδοματική πολιτική δεν οδηγεί σε ενίσχυση της ζητήσεως. Μόνο αν υπάρχουν ορθολογιστικά κριτήρια χρηματοδοτήσεως της αγοράς και της οικονομίας μπορούμε πραγματικά να μιλήσουμε για ενίσχυση της ρευστότητας. 
      Όσο δε για το τελευταίο, υπάρχει μια αυτονόητη σχεδόν ρύθμιση εδώ. Σε εταιρίες ή νομικά πρόσωπα τα οποία δεν μπορούν να πληρώσουν τον Φ.Π.Α. παρέχεται μια ελάχιστη δυνατότητα, να πληρώσουν το 30% και το υπόλοιπο σε δύο δόσεις.
      Και ακούω από την πλευρά του ΣΥ.ΡΙΖ.Α. μία κριτική, ότι αυτοί είναι οι φοροκλέφτες και γιατί να τους κάνουμε διευκολύνσεις και είναι αυτοί που φοροαποφεύγουν κ.λπ.. Να μην τους κάνουμε. Να πτωχεύσουν. Να μην τους κάνουμε. Και τι θα γίνει δηλαδή αν δεν τους κάνουμε; Εκείνο το οποίο θα γίνει, για να συνεννοούμαστε, είναι ότι θα σταματήσουν να λειτουργούν, είναι ότι θα απολύσουν, είναι ότι θα έχουμε αύξηση της ανεργίας και ότι θα σας μείνουν τα αναγκαστικά μέτρα εκτέλεσης για όποιον έχει περιουσία, αν τυχόν έχει περιουσία, ή να τον σύρετε κατηγορούμενο στο δικαστήριο. Αυτός είναι ο τρόπος για να αντιμετωπίσουμε την κρίση;
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Κυρία Πρόεδρε, τελειώνω σ’ ένα λεπτό. 
      Ο τρόπος για να αντιμετωπίσουμε την κρίση -κι εδώ πρέπει να είμαστε ξεκάθαροι και πρέπει να είναι ξεκάθαρη και η Κυβέρνηση- είναι να στηρίξουμε την επιχειρηματικότητα. Αυτοί που δημιουργούν θέσεις εργασίας είναι οι επιχειρήσεις. Αυτοί οι οποίοι δημιουργούν κέρδη είναι οι επιχειρήσεις. Αυτοί που δημιουργούν πλούτο είναι οι επιχειρήσεις.
      Σε μία δύσκολη στιγμή ο κύριος στόχος, κύριε Γείτονα, δεν μπορεί να είναι η αύξηση των εσόδων, γιατί αυτό στραγγίζει την αγορά και στραγγίζει τις επιχειρήσεις. Ο κύριος στόχος είναι η μείωση των δαπανών και η ελάφρυνση του φορολογικού φορτίου στους φορολογούμενους. Αυτό μας βγάζει από την κρίση. Όλες οι υπόλοιπες πολιτικές που ακολουθεί η Κυβέρνηση μας βαθαίνουν στην κρίση. Κι ελπίζω, κύριε Υφυπουργέ, αλλά και κυρίες και κύριοι συνάδελφοι της Πλειοψηφίας, ότι θα πιέσετε και την Κυβέρνηση με τη δική σας φωνή προς τα εκεί να κατευθυνθεί, όχι όμως προς την άλλη κατεύθυνση, που ακολουθούμε μέχρι σήμερα, η οποία είναι τελείως λανθασμένη. 
      Ευχαριστώ πολύ, κυρία Πρόεδρε. 
      (Χειροκροτήματα από την πτέρυγα του ΛΑ.ΟΣ.)
ΠΡΟΕΔΡΕΥΟΥΣΑ (Ροδούλα Ζήση): Ευχαριστούμε τον κύριο συνάδελφο. Το λόγο έχει ο Βουλευτής του ΠΑ.ΣΟ.Κ. κ. Ιωάννης Αμοιρίδης. 
ΙΩΑΝΝΗΣ ΑΜΟΙΡΙΔΗΣ: Ευχαριστώ, κυρία Πρόεδρε. 
      Αγαπητοί συνάδελφοι, επικυρώνουμε σήμερα μια Πράξη Νομοθετικού Περιεχομένου σαν συνέχεια του κράτους, ένα νομοσχέδιο το οποίο έχει κάποιες ευεργετικές διατάξεις, όμως είναι τελείως αποσπασματικό και αποδεικνύει περίτρανα το πώς λειτούργησε η προηγούμενη Κυβέρνηση, πότε αντιλήφθηκε την κρίση.
      Βέβαια κάποιος χαρακτηρίζεται ηγέτης όταν αντιλαμβάνεται την κρίση πριν από τους πολίτες. Εδώ έχουμε την περίπτωση που ο ηγέτης την αντιλήφθηκε μετά από τους πολίτες. 
      Κύριε Υπουργέ, νομίζω ότι για τον Φ.Π.Α. αναφέρθηκαν όλοι. Έπρεπε να υπάρχει ένας διαχωρισμός στις επιχειρήσεις. Υπάρχουν κάποιες επιχειρήσεις που τον Φ.Π.Α. τον εισπράττουν την ίδια στιγμή. Για παράδειγμα, ένα περίπτερο τον εισπράττει την ίδια στιγμή, ένα ψιλικατζίδικο τον εισπράττει την ίδια στιγμή, ένας κινηματογράφος τον  εισπράττει εκείνη τη στιγμή. 
      (DE)
      (02MB)
      Έπρεπε να υπάρχει ένας διαχωρισμός. Άλλο μια επιχείρηση που της δίνουν μια επιταγή και είναι μετά από πέντε-έξι μήνες και αναγκάζεται ο επιχειρηματίας να κόψει το τιμολόγιο και να πληρώσει το Φ.Π.Α. και άλλο επιχειρήσεις, όπως είναι τα caf?s, όπου πληρώνεις την ίδια στιγμή και κρατάει το Φ.Π.Α.
      Άρα, θα έπρεπε να υπάρχει ένας διαχωρισμός και πιστεύω ότι τα νομοσχέδια αυτά που εσείς θα προτείνετε θα μπορούν να έχουν τουλάχιστον έναν τέτοιον διαχωρισμό σε τέτοιο επίπεδο, ώστε να μην υπάρχει συλλήβδην μια αντιμετώπιση καταστάσεων. Αυτό σημαίνει ότι δεν έχουμε ξεκαθαρίσει προς τα πού πηγαίνουμε.
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΕΥΑΓΓΕΛΟΣ ΑΡΓΥΡΗΣ)
      Όσον αφορά στους πλειστηριασμούς, οι τράπεζες, ακόμη και με την πράξη που ίσχυε μετά την 9η Σεπτέμβρη, έκαναν πλειστηριασμούς. Και βέβαια, το πάμε εμείς ένα εξάμηνο πίσω. Οπωσδήποτε θα πρέπει να έχουμε ένα νομοσχέδιο πώς θα ρυθμίσουμε αυτά τα προβλήματα. Διότι το εξάμηνο θα τελειώσει. Θα βρει κανένας τις διακόσιες χιλιάδες τον Ιούνιο, όταν δεν έχει τίποτα σήμερα;
      Όμως, θα πρέπει να υπάρξει και μια αντιμετώπιση και για μετά τον Ιούνιο. Και αυτό πρέπει να φανεί το επόμενο χρονικό διάστημα στα νομοσχέδια που θα καταθέσετε στη Βουλή.
      Όσο δε αφορά την προσωποκράτηση, υπάρχει κάποιος συνάδελφος που πιστεύει ότι κάποιος, επειδή χρωστάει για να γλυτώσει τα χρήματα, θα πάει φυλακή; Ούτε μία ημέρα φυλακή δεν πάει κανείς. Όσα κι αν χρωστάει θα τα πληρώσει. Είναι πολύ δύσκολη η φυλακή. Σημαίνει ότι δεν έχει. Άρα, εκτιμώ κι εγώ ότι η προσωποκράτηση για χρέη προς το δημόσιο πρέπει να καταργηθεί. Δεν πρέπει να υπάρχει.
      Φανταστείτε τώρα όλον αυτό τον κόσμο που είναι φυλακή και θα απελευθερωθεί και θα βγει έξω. Η μεγαλύτερη ανακούφιση! Όχι μόνο γι’ αυτόν τον ίδιο, αλλά για την οικογένεια και για την κοινωνία. Αυτή είναι η ευαισθησία του δημοσίου. Όπως εμείς σαν χώρα θεωρούμε ότι πρέπει να υπάρχει αλληλεγγύη μεταξύ των χωρών -όταν έχει πρόβλημα μια χώρα, πρέπει να την στηρίξει μια άλλη- έτσι κι εμείς πρέπει να έχουμε αλληλεγγύη, γιατί; Πρώτα πρέπει να κερδίσουμε την εμπιστοσύνη των πολιτών μέσα και μετά την εμπιστοσύνη των αγορών.
      Κύριε Υπουργέ, οι τράπεζες σήμερα -και να το ξέρετε, δεν ξέρω πώς θα το αντιμετωπίσετε- ενώ έχουν δώσει πιστοποιητικά, παραστατικά ότι θα στηρίξουν μια επένδυση και έχει εγκριθεί αυτή η επένδυση είτε από τα περιφερειακά προγράμματα είτε από το Υπουργείο Ανάπτυξης, σήμερα, ενώ έχουν προχωρήσει τα έργα οι ιδιώτες, αρνούνται να τους χρηματοδοτήσουν οι τράπεζες με τα χρήματα με τα οποία έχουν δεσμευτεί, μέσα από τις διαβεβαιώσεις που έχουν δώσει. Και επειδή δεν ξεπερνά το 50% η κατασκευή του έργου, δε μπορούν να πάρουν ούτε τα κρατικά χρήματα. Και οι άνθρωποι αυτοί έχουν κάνει μισά κτίρια, οι τράπεζες δεν τους χορηγούν τα χρήματα που έχουν βεβαιώσει ότι θα δώσουν και βέβαια, μένουν οι επενδύσεις στον αέρα.
      Θα πρέπει κάπως να δείτε αυτές τις περιπτώσεις, να υποχρεωθεί μέσα από το νομοθετικό πλαίσιο, όταν δίνει μια βεβαίωση, ένα παραστατικό η τράπεζα ότι θα στηρίξει όλη αυτή την προσπάθεια, όταν θα έρθει η ώρα να εκταμιεύσει χρήματα να τα εκταμιεύσει. Πρέπει να βρεθεί ένας τρόπος.
      Αγαπητοί συνάδελφοι, κάθε εγχείρημα δε φαίνεται μέσα από τη νομοθετική του πράξη, αλλά από το αποτέλεσμα. Το αποτέλεσμα είναι αυτό που μετράει.
      Κύριε Υπουργέ, νομίζω ότι ο καθένας μας αντιλαμβάνεται ότι και αυτή η προσπάθεια που γίνεται με τις αποδείξεις έχει ένα πολύ καλό αποτέλεσμα. Έπρεπε να συμπεριληφθούν όλες οι αποδείξεις σε πρώτη φάση για δύο μήνες, για τρεις μήνες και μετά, αν πρέπει, να αφαιρεθούν κάποιες αποδείξεις οι οποίες όπως και να ’χει ο πολίτης θα τις πληρώσει. Εκτιμώ ότι όλες οι αποδείξεις θα έπρεπε να μετρούν. Και υπάρχει μια αγωνία για κάποιους που είναι στις δώδεκα με δεκαπέντε χιλιάδες. Έχουν κάποια αγωνία αυτοί οι άνθρωποι αν θα μπορούν να συμπληρώσουν έναν αριθμό αποδείξεων, για να μπορέσουν να έχουν το αφορολόγητο που είχαν ως τώρα.
      Πρέπει να είμαστε λίγο προσεκτικοί όσον αφορά τη διαχείριση αυτού του θέματος, αλλά εκτιμώ ότι είναι όχι μόνο προς τη σωστή κατεύθυνση, αλλά είναι και ένα μέτρο που αγκαλιάστηκε από όλους, ένα μέτρο που έπρεπε εδώ και πολλά χρόνια να έχει πάρει κάθε κυβέρνηση.
      Νομίζω ότι το αποτέλεσμα το νιώθετε κι εσείς, το νιώθουμε όλοι μας, γιατί κάθε μέτρο που λαμβάνεται το νιώθει ο καθένας και από εμάς. Δεν έχει σημασία αν είναι Βουλευτής ή όχι. Αντιλαμβάνεται σαν πολίτης αυτής της χώρας το αποτέλεσμα κάθε μέτρου.
      Εκατό μέρες, αγαπητοί συνάδελφοι και πολλοί προσπάθησαν να υποβαθμίσουν αυτή τη μεγάλη προσπάθεια για τη μεγάλη αλλαγή που γίνεται και βέβαια, οι πολίτες επικροτούν και αποτυπώθηκε και πρόσφατα στις δημοσκοπήσεις, εκατό ημέρες που έπρεπε να υπάρχει διαβούλευση, να υπάρχει το χρονικό διάστημα για να έρθουν τα νομοσχέδια στη Βουλή και είδατε ότι το μέτρο για τα πράσινα τέλη είχε αρνητικές επιπτώσεις. Είναι το μοναδικό θέμα για το οποίο δεν έγινε διαβούλευση, μια διαβούλευση η οποία οδηγεί πρώτα από όλα τη χώρα να πατήσει γερά. Και η βάση στην οποία πρέπει να πατήσει η χώρα είναι η διαφάνεια. Το νομοσχέδιο για το Α.Σ.Ε.Π., το νομοσχέδιο για τη διαλεύκανση μέσα από εξεταστικές επιτροπές των σκανδάλων, η ανεξάρτητη Στατιστική Υπηρεσία. Η διαφάνεια είναι αυτή που θα δώσει εκείνη τη βάση στη χώρα που μπορεί να πατήσουν οι δύο μεγάλοι πυλώνες. Ο ένας είναι η οικονομία, ο άλλος είναι το κράτος.
      (AD)
      (2DE)
      Η οικονομία με νομοσχέδια τα οποία θα βοηθήσουν τα χρεωκοπημένα νοικοκυριά, αυτούς που χρωστούν, νομοσχέδια τα οποία θα στηρίξουν τις επιχειρήσεις, νομοσχέδια τα οποία μέσα από ένα νέο ΤΕΜΠΜΕ θα βοηθήσουν και θα στηρίξουν τις επιχειρήσεις να ξεκινήσουν και, βέβαια, το κράτος το οποίο αλλάζει με τη μεγάλη θεσμική αλλαγή που γίνεται με τον ΚΑΛΛΙΚΡΑΤΗ, καθώς θα αποκτήσει φωνή η περιφέρεια.
      Κύριε Υπουργέ, το 80% των χρημάτων του ΕΣΠΑ προβλέπεται για την περιφέρεια. Και είναι σημαντικό ότι οι περιφέρειες θα διαχειριστούν τα ΠΕΠ που ως τώρα τα διαχειριζόταν κεντρικά το κράτος και κατασπαταλούνταν οι πόροι χωρίς δημοκρατικές διαδικασίες, χωρίς δημοκρατικό διάλογο, χωρίς κανένα δημοτικό, νομαρχιακό ή περιφερειακό συμβούλιο ή αποφάσεις.
      Πάμε σ’ ένα νέο τρόπο σκέψης κατανομής πόρων και αρμοδιοτήτων και από το 80% αυτών που θα πάνε στην περιφέρεια, το 80% πρέπει να πάει στους νέους ορεινούς δήμους, για να πατήσουν στα πόδια τους και να μην υπάρχει σύγχυση για τη χωροταξική κατανομή, γιατί στην Ελλάδα έχουμε ένα χωροταξικό σχεδιασμό, ο οποίος μπορεί να κρατά δεκαπέντε χρόνια και έχουμε κοινοτικά πλαίσια που κρατούν από πέντε μέχρι επτά χρόνια.
      Άρα, έχουμε επικαλύψεις και έχουμε νέους δήμους, νέα χωροταξικά, νέα γενικά πολεοδομικά, νέες χρήσεις γης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όλα αυτά πρέπει να συνδυαστούν. Και όλα αυτά συνδυάζονται όταν υπάρχει σοβαρό σχέδιο και σοβαρή πρόταση. Και απέδειξε αυτή η Κυβέρνηση ότι μαζί με την οικονομία, μαζί με τη διαφάνεια και με μεγάλη αλλαγή στο κράτος, έχει και σχέδιο και προοπτική η χώρα. Γι’ αυτό και στηρίζουν αυτήν την Κυβέρνηση και με τόσο μεγάλη πλειοψηφία οι Έλληνες πολίτες.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ευάγγελος Αργύρης): Κι εμείς ευχαριστούμε τον κ. Αμοιρίδη.
      Το λόγο έχει ζητήσει ο Πρόεδρος του Λαϊκού Ορθόδοξου Συναγερμού κ. Καρατζαφέρης.
      Ορίστε, κύριε Καρατζαφέρη, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κατ’ αρχήν, θα ήθελα να καταθέσω την ευχή μου για γρήγορη και σίγουρη ανάρρωση του Πατριάρχου της Αριστεράς Λεωνίδα Κύρκου.
      Δεύτερον, το αντίθετο, θα ήθελα να καταθέσω τη θλίψη μου για το άγριο έγκλημα κατά του Άντη Χατζηκωστή στην Κύπρο, ενός Έλληνα δημοσιογράφου που στήριζε τα δίκαια του ελληνισμού όχι μόνο στα στενά όρια του Νησιού, αλλά σ’ όλον τον κόσμο, όπου υπάρχει ελληνισμός. Και αυτά τα γεγονότα στην Κύπρο πρέπει να μας προβληματίσουν λίγο περισσότερο, γιατί πιστεύω ότι τόσο η δολοφονία χθες, όσο και ο βανδαλισμός στον τάφο του Τάσσου Παπαδόπουλου, αλλά και του Σπύρου Κυπριανού, δεν είναι ασύνδετα και μπορεί να είναι ένα ντόμινο, οι εξελίξεις του οποίου μπορεί να ακουμπήσουν και εδώ, την Αθήνα.
      Εκατό ημέρες, λοιπόν, σήμερα που το ΠΑ.ΣΟ.Κ. είναι στην εξουσία και διαβάζοντας ΤΟ ΒΗΜΑ, αλλά και την ΕΣΤΙΑ, δύο εφημερίδες που η μία στηρίζει και η άλλη αντιπολιτεύεται την Κυβέρνηση, διαβάζουμε ότι είναι εκατό ημέρες με παλινωδίες. Είμαι αναγνώστης των δύο εφημερίδων και, μάλιστα, κάποια απ’ αυτές γράφει ότι φέρατε δύο νομοσχέδια σε εκατό ημέρες και μ’ αυτό το ρυθμό, σε τριακόσιες εξήντα πέντε ημέρες, θα φέρετε έξι ή επτά νομοσχέδια για να αλλάξετε την Ελλάδα, για να εκσυγχρονίσετε την Ελλάδα ή όπως αλλιώς σήμερα εσείς έχετε υιοθετήσει αυτόν τον όρο!
      Κύριε Υπουργέ, το θέμα που αφορά στο σημερινό νομοσχέδιο είναι ότι έχετε βάλει μία καταληκτική ημερομηνία, την 30η Ιουνίου. Προφανώς, πιστεύετε ότι εκεί ολοκληρώνεται ο κύκλος της κρίσης και από την 1η Ιουλίου θα είμαστε καλά οικονομικά και δεν θα έχουμε ανάγκη.
      Τώρα μπαίνουμε στην κρίση! Και να είμαστε όλοι ευτυχείς εάν βγούμε απ’ αυτήν την κρίση πριν περάσει η διετία! Επομένως, μεσούσης της κρίσεως, θα κληθούν αυτοί οι οποίοι δεν μπόρεσαν να ικανοποιήσουν τις ανάγκες τους προς τις τράπεζες, να τρέχουν να βρουν, να κλέψουν, να ληστέψουν, για να μην τους πάρουν το σπίτι!
      Κύριε Παπαδημούλη, ξέρω την ευαισθησία σας για τους μη προνομιούχους. Μα, τώρα εσείς τι μας είπατε; Μας είπατε ότι είστε υπέρ του κεφαλαίου; Είστε, δηλαδή, υπέρ εκείνου του ισχυρού, του κατέχοντος, ο οποίος έχει και μπορεί και διεκπεραιώνει τις υποθέσεις του και είστε εναντίον του αδύναμου, εκείνου του οποίου κώλυσε από την κρίση, από την αλόγιστη πολιτική των κομμάτων της εξουσίας και βρέθηκε σε μία δύσμοιρη θέση; Δηλαδή, θα του κάνουμε πατητή να πάει ακόμα παρακάτω; 
      Όχι βέβαια! Αυτό είναι ακατανόητο και αδιανόητο, διότι βεβαίως όλοι πρέπει να ξέρουμε τι σημαίνει Φ.Π.Α! Το Φ.Π.Α. κόβεται στο τιμολόγιο. Σου έκανα μία δουλειά 10.000 ευρώ, είναι και το Φ.Π.Α. 19%, έχουμε, λοιπόν, 11.900 ευρώ.
      
      
      (ΚΟ)
    (2AD)
    Αυτά επιμερίζονται σε συναλλαγματικές ή σε μεταχρονολογημένες επιταγές. Όσον αφορά το Φ.Π.Α., ουδείς συναλλασσόμενος στην Ελλάδα από την Ιεράπετρα μέχρι τον Έβρο δίνει σε μετρητά τον Φ.Π.Α. σε εκείνον που χρωστάει. Επομένως, εισπράττει κάποιος τον Φ.Π.Α. με επιταγή οκτώ, εννέα, δέκα μηνών, κύριε Σαχινίδη και καλείται να το πληρώσει σε σαράντα ημέρες! Δεν υπάρχει τρόπος. Ηρωίνη να πουλάει δεν μπορεί να το κάνει αυτό. Οκτώ, εννέα, δέκα μήνες. Ο μέσος όρος σήμερα στην αγορά είναι δέκα μήνες επιταγή. 
    Και έρχομαι στην επιταγή η οποία έχει αντικαταστήσει τη συναλλαγματική, κύριε Υπουργέ. Θέλετε λεφτά; Χαρτοσημάνατε την επιταγή. Απλώς, χαρτοσήμανση. Μου φαίνεται ότι 6 τοις χιλίοις ήταν στη συναλλαγματική. Χαρτοσημάνατε την επιταγή. Ξέρετε ότι οι επιταγές οι οποίες σήμερα κυκλοφορούν είναι διπλάσιες από το χρήμα που έχουμε, από το ρευστό; Καταλαβαίνετε, λοιπόν, για τι τζίρο μιλάμε; Χαρτοσημάνατε την επιταγή. 
    Και βεβαίως, πρέπει να απαλλάξετε την επιταγή από τα ποινικά τα οποία σέρνει. Να την απαλλάξετε, γιατί δεν μπορεί να πηγαίνει το 2010 φυλακή ο Έλληνας πολίτης επειδή αδυνατεί να πληρώσει και μάλιστα χωρίς να εξετάζει το δικαστήριο για ποιο λόγο δεν μπορεί να πληρώσει, αν του συνέβη κάτι στο σπίτι, αν έπαθε έμφραγμα, αν έπαθε καρκίνο η γυναίκα του. Και είναι προτεραιότητα αυτό. Έχει μεγαλύτερη αξία να σώσει τη γυναίκα του. Και όμως πάει φυλακή!
    Πάει φυλακή, κύριε Υπουργέ, εάν χρωστάει στο Ι.Κ.Α.. Και εκεί, εν πάση περιπτώσει, υπεισέρχεται η υπεξαίρεση. Όταν χρωστάει στο ΤΕΒΕ, το δικό του ταμείο για τη δική του υγεία, πάει φυλακή. Είναι δυνατόν; Δεν μπορεί να πηγαίνει φυλακή ο Έλληνας και η Ελληνίδα όταν δήθεν εδώ υπερασπιζόμαστε τα ανθρώπινα δικαιώματα. Αυτό είναι το κορυφαίο ανθρώπινο δικαίωμα, η ελευθερία του. Δεν μπορεί να πληρώσει κάποιος και δεν θα πηγαίνει φυλακή. Και δεν μπορώ να καταλάβω το εξής: Μπορεί να γλιτώνει τη φυλακή για 150.000, αλλά το χρέος σε ένα, ενάμιση χρόνο από την αδυναμία του να πληρώσει, θα γίνει 151.000, 152.000. Εκεί θα τον περιμένει να τον συλλάβει ο κλητήρας να τον πάει φυλακή; Δεν μπορεί! 
    Βεβαίως, κύριε Υπουργέ, αντιλαμβάνομαι την πίεση την οποία δέχεστε από τις τράπεζες. Φαίνεται αυτό. Όμως, επιτέλους πάρτε μια πρωτοβουλία γενναία. Σας το έχω πει από το 2001 εδώ καθημερινώς, οσάκις παίρνω το λόγο, τουλάχιστον: Δεν μπορεί να πλειστηριάζεται η πρώτη κατοικία. Η πρώτη κατοικία δεν είναι τούβλα, δεν είναι σοβάδες. Είναι τα όνειρα, είναι οι αναμνήσεις, είναι οι ελπίδες που έχει ο καθένας να μεγαλώσει το παιδί του. Δεν μπορεί να επιτρέπεται στην τράπεζα να πηγαίνει ο κλητήρας και να στραπατσάρει όνειρα. Βάλτε όρια, εάν θέλετε, για την πρώτη κατοικία μέχρι τόσα τετραγωνικά. Ή βάλτε αντικειμενική αξία. Όμως, δεν μπορεί το σπίτι, το σπιτάκι του άλλου να το παίρνει επειδή δεν μπόρεσε στη δουλειά του να τραβήξει εμπρός ή εν πάση περιπτώσει επειδή έκανε και ένα λάθος. Άνθρωπος είναι. Δεν μπορεί να του παίρνετε το σπίτι. Η τράπεζα δεν μπορεί. Πείτε ότι η πρώτη κατοικία δεν πλειστηριάζεται. Ας του πάρει ό,τι θέλει. Ας του πάρει το ψυγείο, ας του πάρει, ξέρω εγώ, το κρεβάτι. Όμως, δεν μπορεί να του παίρνει το σπίτι στο οποίο στεγάζει τα παιδιά του. Είναι οδυνηρό να το σκέπτεται κανείς. Πρέπει, λοιπόν, να βρείτε το θάρρος και να νομοθετήσετε πάνω σ’ αυτό το πλαίσιο. 
    Θα σας πω ένα περιστατικό. Μεγάλη τράπεζα, έμπορος είχε πάρει λεφτά, δάνειο, πέθανε, έβγαλε δυο παιδιά γιατρούς, κουράστηκε, πλήρωσε για να βγάλει τα παιδιά γιατρούς και στη συνέχεια πήγε αυτή η μεγάλη τράπεζα να τον βγάλει από τον οικογενειακό τάφο. Να κάνει πλειστηριασμό στον τάφο! Λοιπόν, σ’ αυτά τα ακραία σημεία φτάνουν. Δεν μπορεί, είναι άγρια πράγματα αυτά, κύριε Υπουργέ. Προστατεύστε τον κόσμο! 
    Αντιλαμβάνομαι ότι έχουμε δυσκολίες, αντιλαμβάνομαι ότι έχετε πιέσεις, αντιλαμβάνομαι ότι είσαστε ανάμεσα σε δυο, στην πίεση των Βρυξελών και στην πίεση των τραπεζών. Όμως, βρείτε το θάρρος να αντιμετωπίσετε και τη μια και την άλλη πλευρά. Και σας το είπα εδώ και το επαναλαμβάνω. Έχετε υπ’ όψιν σας ότι ο Αλμούνια είναι «από θέατρο αγγέλων» μπροστά στον Olli Rehn! Είναι άγριος ο παίκτης! Και το είδατε χθες στην Επιτροπή. Στις τρεις ώρες που ήταν η ανάκριση στο Ευρωκοινοβούλιο, τις δύο ώρες ασχολείτο με την Ελλάδα και μάλιστα όχι με τον καλύτερο τρόπο! 
    Επομένως, πρέπει να βρείτε πειστικούς τρόπους για να πείσετε την Ευρώπη. Και αυτή την πίεση την οποία δεχθήκατε και αποδεχθήκατε ότι μέσα σε τρία χρόνια να μπει μέσα το έλλειμμα, γνωρίζετε εκ των προτέρων ότι είναι αδύνατον. Είναι αδύνατον να συμβεί και για άλλη μια φορά θα μας τιμωρήσουν και για άλλη μια φορά θα μας πιέσουν. Και σήμερα ο αμερικάνικος Τύπος λέει προς την Ευρώπη: «Πετάξτε την Ελλάδα έξω από την Ευρωζώνη». Αυτό σας λέει τίποτα, κύριε Υπουργέ; Κόπτεται ο Αμερικανός να μας πετάξει έξω από την Ευρωζώνη. Και γιατί κόπτεται; Γιατί ξέρει ότι θα πάθει μεγάλη ζημιά το ευρώ, θα αλλάξει η ισοζυγία ή δεν θα αλλάξει;
    
    (NP)
(2KO)

Όμως, μια τέτοια ανατροπή στην Ευρώπη θα ρίξει το ευρώ. Θα έχουμε υποτίμηση του ευρώ υπέρ του δολαρίου. Γι’ αυτό θέλει ο Αμερικανός να συμβεί αυτό στην Ευρώπη. 
      Αυτό, όμως, εσείς μπορείτε να το γυρίσετε ανάποδα: Εκβιασμό στην Ευρώπη και όχι η Ευρώπη να μας εκβιάζει! Και όχι να έρχεται ο Γερμανός Υπουργός Οικονομικών και να μας φτύνει κατάμουτρα και κανείς από εσάς να μην αντιδρά! 
      Να κάτσετε να του πείτε τη μεγάλη αλήθεια: «Κύριε, μου χρωστάτε δέκα δισεκατομμύρια και πλέον.» Τόσες είναι οι γερμανικές αποζημιώσεις, τις οποίες ουδείς διεκδικεί! Τόσο πολύ, επιτέλους, φοβούνται όλοι την κυρία Άνγκελα Μέρκελ; Γιατί το Ισραήλ τα πήρε; Γιατί μια σειρά άλλων χωρών πήρε τις αποζημιώσεις; Γιατί εμείς αρνούμεθα να θέσουμε το θέμα;
      Και αν πάρουμε αυτά τα 10,5 δισεκατομμύρια, τις γερμανικές αποζημιώσεις, ξέρετε ότι είναι πέντε μονάδες το έλλειμμα, κύριε Υπουργέ. Πέντε μονάδες! Μπήκαμε μέσα εις το όριο. 
      Και να κάτσετε να πείτε σε όλους αυτούς που πιέζουν –προσετέθη και ο φίλος μας Νικολά Σαρκοζί- ότι αν εμείς αυτή τη στιγμή είμαστε σε αυτήν την οικονομική εξάντληση, δεν είμαστε για όλα αυτά που μας προσάπτουν, αλλά για ένα λόγο: Ότι χαλάμε τα περισσότερα χρήματα από κάθε άλλη χώρα της Ευρώπης σε εξοπλισμούς. Δίνουμε στους Αμερικανούς μόνοι μας όσο δίνουν οι υπόλοιπες 27 χώρες. Η Ελλάδα μόνη της σε παραγγελίες δίνει στην Αμερική όσο δίνουν οι άλλες 27 χώρες! 
      Τα χρήματά μας, λοιπόν, τα χρήματα του ελληνικού λαού, ο ιδρώτας του ελληνικού λαού γίνεται μιράζ, μιράζ τα οποία δεν πετάνε καλά, μιράζ τα οποία δεν μπορούν να αντιμετωπίσουν επαρκώς τα F-16. Τα λεφτά του ελληνικού λαού έγιναν υποβρύχια τα οποία γέρνουν και μας αναγκάζουν να τα πάρουμε, γιατί αλλιώς θα μας κάνουν ντα-ντα με τον τρόπο τον οποίο μας έκανε ο Υπουργός Οικονομικών. Να πάμε να τους πούμε, λοιπόν, ότι εξαντλούμεθα, επειδή αυτοί δεν κάνουν σωστά τη δουλειά τους!
      Χθες πέρασε μια είδηση, την οποία δεν ξέρω πόσοι από εσάς την είδαν ή εστίασαν σε αυτή. Είπε, λοιπόν, η Ευρωπαϊκή Ένωση, είπαν οι σύμμαχοί μας ότι η Ευρώπη έχει σύνορα παντού. Όμως, εδώ στην περιοχή του Αιγαίου δεν έχει σύνορα. Πρόκειται περί μίας ευρείας συνοριακής γραμμής. 
      Τι σημαίνει αυτό; Ότι δεν αναγνωρίζονται τα σύνορα. Δεν είναι τα έξι ή δώδεκα μίλια. Δεν παίρνω θέση, που σημαίνει «ο Τούρκος να σε πιέζει όσο θέλει και εσύ να μην μπορείς να αντιδράσεις!». 
      Εάν, λοιπόν, όλοι μαζί, όλα τα πολιτικά Κόμματα πάμε και χτυπήσουμε την πόρτα των Βρυξελλών και όλοι μαζί πούμε «Κύριοι, αναλάβατε τις ευθύνες σας, μαζέψτε τον Τούρκο», εάν αύριο το πρωί μπορούμε να ελέγξουμε τα ποσά του εξοπλισμού, δεν χρειαζόμαστε κανένα μέτρο απ’ αυτά που παίρνετε, κύριε Υπουργέ! Το ξέρετε. 
      Εάν η Ελλάδα δεν προβεί για μια δεκαετία σε εξοπλισμούς, όχι μόνο μπήκαμε μέσα στο έλλειμμα ευχερέστατα, αλλά ελέγχουμε και το δημόσιο χρέος. Δεν πρόκειται ποτέ να ελέγξετε ούτε το χρέος ούτε το έλλειμμα όσο έχετε παραβιάσεις και όσο οι παραβιάσεις μας φοβίζουν –και σωστά μας φοβίζουν- και προβαίνουμε σε εξοπλισμούς. Αυτό είναι, κύριε Υπουργέ!
      Και προσέξτε, αυτό το οποίο κάνει η Τουρκία εις βάρος της Ελλάδος είναι αυτό το οποίο έκανε ο Ρήγκαν εις βάρος της Σοβιετικής Ένωσης: Τους ξελίγωσε και τους έριξε έξω! Αυτό τους έκανε οικονομικά και αυτό μας κάνει η Τουρκία, παραβιάζοντας και τη Συνθήκη Γιλμάζ-Παπούλια και τα Χριστούγεννα και την Πρωτοχρονιά και τα Φώτα! 
      Γνωρίζετε πάρα πολύ καλά ποια είναι η κατάσταση στην 115 Πτέρυγα Μάχης. Δεν έχουμε ανταλλακτικά ούτε για ένα εξάμηνο! Αυτή είναι η πραγματικότητα και κανείς δεν πηγαίνει προς αυτήν την κατεύθυνση. Κανείς δεν θέλει να δει τα πραγματικά περιστατικά. 
      Άκουσα με πολλή θλίψη το σοβαρό Υπουργό Απασχόλησης κ. Λοβέρδο να λέει «Δεν υπάρχει μία στα ταμεία!». Κάναμε μία έτσι και μαζέψαμε κάτι γι’ αυτήν την Πέμπτη και την άλλη Πέμπτη θα κάνουμε κάτι άλλο, αλλά από εκεί και πέρα δεν έχουμε καμία προοπτική. 
      Σας ερωτώ, κύριε Υπουργέ, και θέλω μια απάντησή σας: Απ’ αυτά τα επιδόματα πόσα πηγαίνουν σε μη Έλληνες; Πόσο μας κοστίζουν; Τόσο πηγαίνουν σε Έλληνες τόσο σε μη Έλληνες. Είδαμε τον κύριο Αϊβαλιώτη να σας φέρνει σκηνίτες και δενδρίτες. Ακούστε επίσημη διεύθυνση του Κράτους! «Στο 28ο χιλιόμετρο Πατρών-Πύργου στο τέταρτο δέντρο δεξιά!» Μα, είναι δυνατόν να είμαστε σοβαροί; Εκεί να πηγαίνει το επίδομα; 
      (TR)
      (2NP)
      Στη σκηνή λέει πίσω από το θάμνο. Αυτά λέει, επίσημα γράμματα. Πού στέλνετε τα λεφτά των Ελλήνων επιτέλους; Και έρχεστε και λέτε ότι θα δώσετε πεντακόσιες χιλιάδες διαβατήρια, θα κάνετε πεντακόσιους χιλιάδες Έλληνες. Πόσοι από αυτούς θα είναι στο Ταμείο Ανεργίας του χρόνου, ξέρετε; Γιατί το αδίσταχτο κεφάλαιο που θέλει τη μαύρη εργασία, θα πάρει από τους άλλους, δεν θα πάρει από τους ελληνοποιημένους, γιατί ο ελληνοποιημένος θα έχει το μεροκάματο του Έλληνα. Θα πάρει από τους άλλους. Άρα, λοιπόν, θα προσθέσετε στον ΟΑΕΔ 300.000-400.000 στρατιές, οι οποίες θα διεκδικούν επίδομα από έναν ΟΑΕΔ ο οποίος είναι νεκρός.
      Και επιτέλους, για να συνειδητοποιήσετε τα δύο μεγάλα κόμματα το τι θαύματα κάνατε τα τελευταία είκοσι χρόνια που συγκυβερνήσατε εξ ημισείας περίπου, κάναμε έναν μεγάλο κύκλο και επανήλθαμε στα Χριστούγεννα του 1989 όπου δεν είχαμε να πληρώσουμε επιδόματα και συντάξεις. Και μιλάω τότε για την Κυβέρνηση Ζολώτα που ήταν και τα δύο κόμματα που σηκώσανε ψηλά τα χέρια. Και ευτυχώς, το μυαλό του Ζολώτα τότε βρήκε και επινόησε κάποιον τρόπο για να βγούμε από την κρίση. Περάσανε είκοσι χρόνια και ξαναφέρατε την Ελλάδα στο ίδιο σημείο και μπράβο σας!  
      Επιτέλους, να παίρνετε πρωτοβουλίες σωστές. Απευθύνομαι τόσο στην Κυβέρνηση, όσο και στους αξιότιμους κοινοβουλευτικούς εκπροσώπους. Πριν από μερικές ημέρες πέθανε μία σπουδαία, σπουδαιοτάτη προσωπικότητα του Τύπου. Ο Λαμπράκης, μία μεγάλη προσωπικότητα. Εμείς βρισκόμασταν σε διαρκή πολιτική αντιπαλότητα, μας είχε στο στόχαστρο, αλλά δεν παύει να ήταν μία μεγάλη προσωπικότητα. Προσέφερε πολλά στον Τύπο, αλλά περισσότερα προσέφερε στον πολιτισμό. Εάν σήμερα η Ελλάδα του 2010 έχει να επιδείξει κάτι σύγχρονο στον πολιτισμό, είναι το Μέγαρο Μουσικής. Αυτό δεν χωράει καμία αμφιβολία, αυτό έχουμε να δείξουμε. 
      Δεν μπορείτε λοιπόν, να αλλάζετε τους κανόνες επειδή πέθανε ο Λαμπράκης και να λέτε τοποθετούμε Πρόεδρο αυτόν. Έχω ακούσει καλά λόγια για τον άνθρωπο, αλλά πρέπει να πάρετε το καταστατικό και το καταστατικό λέει ότι μαζεύεται το διοικητικό συμβούλιο που είναι πέντε από την πολιτεία και πέντε από τους φίλους της μουσικής και εκείνοι βγάζουν τον Πρόεδρο. Αυτοί οι αιφνιδιασμοί νομίζω ότι αλλοιώνουν το νόημα της δημοκρατίας, αλλοιώνουν τον τρόπο του καλώς φέρεστε. Και θέλω να ελπίζω ότι η Κυβέρνηση της διαφάνειας θα σκεφτεί με διαφάνεια και δεν θα σκεφτεί με έναν τρόπο ιδιοτελή, όπως προσπαθεί τώρα. 
      Σας ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Ευάγγελος Αργύρης): Και εμείς ευχαριστούμε τον Πρόεδρο του Λαϊκού Ορθόδοξου Συναγερμού.
      Ζήτησε το λόγο ο Υφυπουργός Οικονομικών κ. Σαχινίδης. 
      Ορίστε, κύριε Υπουργέ, έχετε το λόγο.
      ΦΙΛΙΠΠΟΣ ΣΑΧΙΝΙΔΗΣ (Υφυπουργός Οικονομικών): Σας ευχαριστώ, κύριε Πρόεδρε. 
      Θέλω να ενημερώσω τους συναδέλφους μου ότι η ελληνική Κυβέρνηση παίρνει τις αποφάσεις της με βάση τις δημοσιονομικές ανάγκες της χώρας και όχι με βάση το τι πιστεύουν κάποιοι εντός ή εκτός της Ελλάδος. Και θέλω να τους διαβεβαιώσω ότι δεν είναι η συμμετοχή μας στη ζώνη του ευρώ αυτή η οποία καθιστά αναγκαία τη δημοσιονομική προσαρμογή της χώρας μέσα σε τρία χρόνια, διότι ακόμα και αν η χώρα μας ήταν έξω από την Ευρωπαϊκή Ένωση είναι τέτοιο το επίπεδο του ελλείμματος, είναι τέτοιο το επίπεδο του χρέους, που πάλι αυτή η πολιτική θα ήταν η πρέπουσα πολιτική την οποία θα έπρεπε να ακολουθήσουμε.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ευάγγελος Αργύρης): Και εμείς ευχαριστούμε τον κύριο Υπουργό. 
      Το λόγο έχει τώρα ο Βουλευτής του ΠΑ.ΣΟ.Κ. κ. Δημήτριος Κουσελάς. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, είναι τουλάχιστον οξύμωρο αυτοί οι οποίοι πριν από λίγους μήνες δραπέτευσαν από τα προβλήματα, εγκατέλειψαν το πλοίο, αυτοί που επιχείρησαν προεκλογικά, πρόχειρα και αποσπασματικά, μέσα από εξαγγελίες σαν αυτές που ορισμένες περιέχονται στην Πράξη του Νομοθετικού Περιεχομένου που σήμερα έρχεται προς έγκριση, να εξαπατήσουν τον ελληνικό λαό, να έρχονται σήμερα λοιπόν και να μας ζητούν τα ρέστα. Και δεν μιλάω για τον εισηγητή της Νέας Δημοκρατίας, μιλάω για την ηγεσία συνολικά της Νέας Δημοκρατίας, η οποία μας εγκαλεί ότι δεν έχουμε δήθεν ολοκληρωμένο σχέδιο εξόδου από την κρίση, την οποία οι ίδιοι δημιούργησαν, ότι εμείς επιβαρύνουμε τους οικονομικά ασθενέστερους και πάει λέγοντας. 
      Ξέχασαν φαίνεται και μάλιστα σε πολύ σύντομο χρονικό διάστημα ότι αυτοί είναι εκείνοι οι οποίοι οδήγησαν τη χώρα στη χρεοκοπία, στην ανυποληψία και τα νοικοκυριά σε απόγνωση. 
      
                                     (XF)
      (2TR)
      Αντί, λοιπόν, σήμερα να έρθουν και να στηρίξουν την ολοκληρωμένη πρόταση εξόδου από την κρίση που ανέπτυξε στο Ζάππειο ο Πρωθυπουργός και Πρόεδρος του ΠΑ.ΣΟ.Κ. Γιώργος Παπανδρέου, προκειμένου η χώρα να βγει από την κρίση και να πάρει το δρόμο της ανάπτυξης, παίζουν κλεφτοπόλεμο.
      Αυτή είναι η υπευθυνότητά σας, κύριοι της Νέας Δημοκρατίας, απέναντι στον Έλληνα πολίτη, απέναντι στη χώρα, η οποία κινδυνεύει, όπως είπαν άλλοι συνάδελφοι, να βγει από την Ευρωπαϊκή Ένωση όταν έπαιζε πρωταγωνιστικό ρόλο; Φτάσαμε στο σημείο ο επικεφαλής της Νέας Δημοκρατίας ο κ. Σαμαράς να μας κατηγορεί για το νομοσχέδιο για τους μετανάστες. Εμείς, λέει, κάνουμε τη χώρα ξέφραγο αμπέλι, όταν το 1990 ήταν εκείνος ο οποίος άνοιξε τα σύνορα χωρίς όρους και χωρίς προϋποθέσεις. Έχει γίνει φαίνεται ουρά του ΛΑ.Ο.Σ. Αυτή είναι η κατάντια σήμερα της Νέας Δημοκρατίας.
      Κυρίες και κύριοι συνάδελφοι, όπως και προεκλογικά είχαμε τονίσει, επανεξετάσαμε, κυρώνουμε και βελτιώνουμε σήμερα μέτρα που εσπευσμένα περιέλαβε στην Πράξη Νομοθετικού Περιεχομένου η απελθούσα Κυβέρνηση. Κάνουμε περαιτέρω βελτιώσεις στην τμηματική καταβολή του Φ.Π.Α., στο θέμα των κυρώσεων, ώστε να διευκολυνθούν οι επιχειρήσεις που τον οφείλουν ακόμα και χωρίς να τον έχουν εισπράξει λόγω της έξαρσης μέσα στην κρίση του ήδη εκτεταμένου φαινομένου των μεταχρονολογημένων επιταγών. Επιταγών που δυστυχώς ξεπερνούν πολλές φορές το δεκάμηνο και αποτελούν μια πραγματική βόμβα στα θεμέλια της αγοράς αλλά και της οικονομίας μας γενικότερα. 
      Δεύτερον, το Προεδρικό Διάταγμα αφορά στη βελτίωση του ορίου προσωποκράτησης για χρέη στο δημόσιο από 30.000 ευρώ στα 150.000 ευρώ με την άμεση απελευθέρωση όσων εξέτιαν ποινές για μικρότερα ποσά και επίσης, στην αύξηση του ορίου οφειλομένων ασφαλιστικών εισφορών, πάνω από το οποίο επιβάλλεται φυλάκιση και χρηματική ποινή, από 2.000 ευρώ στα 5.000 ευρώ. 
      Θα ήθελα να τονίσω πως αυτά τα μέτρα δεν θα πρέπει να εκληφθούν, όπως συνήθως εκλήφθησαν προεκλογικά, σαν συγχωροχάρτι και ανοχή για την είσπραξη χρεών και ασφαλιστικών εισφορών. Είναι μια έκτακτη και μεταβατική ρύθμιση λόγω και των σοβαρών προβλημάτων που έχουν προκύψει από την κρίση στις μικρομεσαίες επιχειρήσεις και στα υπερχρεωμένα νοικοκυριά.
      Κυρίες και κύριοι συνάδελφοι, κανονικά θα έπρεπε και το τόνισαν άλλοι συνάδελφοι που μίλησαν πριν από εμένα, να δείχνουμε μηδενική ανοχή απέναντι σε αυτούς που εισπράττουν φόρους και εισφορές και τους παρακρατούν, όπως συμβαίνει με τις ασφαλιστικές εισφορές των εργαζομένων από τη μια, αλλά και με το Φ.Π.Α. από την άλλη, που καταβάλλει ο Έλληνας φορολογούμενος πολίτης. Πρόκειται ούτως ή άλλως για υπεξαίρεση φόρων, πρόκειται για φοροκλοπή σε βάρος του κοινωνικού συνόλου. 
      Κύριε Υπουργέ, είναι ανάγκη να τελειώνουμε μια και καλή με όλα αυτά θέτοντας σταθερούς και καθαρούς φορολογικούς κανόνες για αυτό και είναι έτοιμες ήδη οι επεξεργασίες μας για το φορολογικό νομοσχέδιο, το οποίο ήδη έχει τεθεί σε κοινωνική διαβούλευση. 
      Εγώ σήμερα ζητώ από την Κυβέρνηση αυτές οι μεταβατικές διατάξεις να ισχύσουν μέχρι και την ψήφιση του νομοσχεδίου για το φορολογικό και να μην πάνε παραπέρα.
      Τρίτον, κυρώνουμε ως σύνολο την Πράξη Νομοθετικού Περιεχομένου με το άρθρο 1 του νομοσχεδίου, αλλά καταργούμε τη συνέχεια με το άρθρο 2 του ίδιου νομοσχεδίου τη διάταξη της προηγούμενης Κυβέρνησης για την αύξηση του ποσοστού των προβλέψεων για απόσβεση επισφαλών απαιτήσεων. Υπό τις δημοσιονομικές συνθήκες στις οποίες βρισκόμαστε σήμερα δεν μπορεί να προβαίνουμε σε τέτοιες παροδικές, πρόχειρες και της τελευταίας στιγμής ρυθμίσεις που μάλιστα απομειώνουν τη φορολογική ύλη.
      
      (SX)
    (2XF)
    Τέταρτον, όχι μόνο κυρώνουμε, αλλά επεκτείνουμε το εύλογο μέτρο της αναστολής των πλειστηριασμών για οφειλές σε τράπεζες εξαιτίας της κρίσης μέχρι του ποσού των 200.000 ευρώ.
    Η προηγούμενη κυβέρνηση έδινε αναστολή μέχρι 31.12.2009. Εμείς παρατείνουμε αυτό το χρονικό διάστημα για ένα περίπου 6μηνο, γιατί στις σημερινές και ιδιαίτερα δυσχερείς οικονομικές συνθήκες δεν έχει εκλείψει η ανάγκη έστω και αυτής της μικρής διευκόλυνσης για τις επιχειρήσεις. 
    Βέβαια, μεγαλύτερες διευκολύνσεις θα δώσουμε μέσα από το νομοσχέδιο το οποίο μπαίνει αύριο προς συζήτηση στην Ολομέλεια του Σώματος.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κυρίες και κύριοι συνάδελφοι –και κλείνω, κύριε Πρόεδρε- οι δικές μας πολιτικές, για τις οποίες προεκλογικά δεσμευτήκαμε, προωθούνται ήδη και γίνονται πράξη. Δεν έχουν αποσπασματικό χαρακτήρα τα όψιμα προεκλογικά μέτρα, σαν αυτά που έκανε η Νέα Δημοκρατία, σαν αυτά που προώθησε στο παρά πέντε της εγκατάλειψης του πλοίου. Επειδή, όμως, το Κράτος πρέπει να έχει συνέπεια, αυτή την Πράξη Νομοθετικού Περιεχομένου την κυρώνουμε, όπου χρειάζεται τη βελτιώνουμε, αλλά παραμένει για εμάς ένα προϊόν αποσπασματικών ρυθμίσεων που δεν μπορεί να δώσει ούτως ή άλλως λύση στα προβλήματα που σήμερα υπάρχουν. Σε αυτά θα δοθούν λύσεις μέσα από το αυριανό νομοσχέδιο αλλά και τα υπόλοιπα που θα ακολουθήσουν. 
    Σας ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ευάγγελος Αργύρης): Κι εμείς ευχαριστούμε τον κ. Κουσελά.
    Το λόγο έχει ο Βουλευτής του ΠΑ.ΣΟ.Κ. κ. Ανδρέας Μακρυπίδης.
    ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, ερχόμαστε σήμερα με τη νομοθετική πρωτοβουλία να κυρώσουμε μία Πράξη Νομοθετικού Περιεχομένου και για όσα ειπώθηκαν όσον αφορά τη συνέχεια του Κράτους, αλλά και γιατί κάποιες από αυτές τις διατάξεις -και μετά τις τροποποιήσεις που έγιναν από τη μεριά της πολιτικής ηγεσίας του Υπουργείου Οικονομικών- είναι για την εξυπηρέτηση μεγάλων κοινωνικών ομάδων και ως επί τω πλείστον αδύνατων οικονομικά κοινωνικών ομάδων.
    Θα ήθελα, όμως, πριν μπω σε κάποιες παρατηρήσεις να αναφερθώ στο ότι η νομοθετική αυτή πρωτοβουλία έγινε από τη μεριά της Νέας Δημοκρατίας στις 16.9.2009, μεσούσης της προεκλογικής περιόδου. Κι έχουμε το δικαίωμα να διερωτηθούμε και να πούμε: Ποια η σκοπιμότητα μέσα στην προεκλογική περίοδο να πάρει πρωτοβουλίες για τέτοιες ρυθμίσεις η Νέα Δημοκρατία; Αν αυτό δεν αποδεικνύει το λιγότερο έλλειψη πολιτικής διορατικότητας, τι σημαίνει πλέον αυτή η πρωτοβουλία;
      Σημαίνει ότι έτσι χειρίστηκε και μια σειρά από άλλα σοβαρά πράγματα και οδήγησε την οικονομία σε αυτά τα αδιέξοδα και την χώρα σε τέλμα. Αυτό δεν το λέμε εμείς, κύριοι της Νέας Δημοκρατίας. Το είπε, πριν από τρείς μήνες, ο ελληνικός λαός.
      Αυτό επιβεβαιώνεται σήμερα, ως προς την ορθότητα της πρωτοβουλίας της Νέας Δημοκρατίας, με την «προθυμία» που έδειξαν οι Βουλευτές της Νέας Δημοκρατίας. Από ό,τι βλέπω εδώ στον κατάλογο δεν έχει γραφτεί κανείς να τη στηρίξει, πέρα από τις υποχρεώσεις που έχει ο Εισηγητής. Εγώ θεωρώ αυτή σας την αποχή σαν αυτοκριτική των λανθασμένων πολιτικών σας επιλογών.
      Κυρίες και κύριοι της Νέας Δημοκρατίας, με την πρωτοβουλία αυτή έχουμε τέσσερις συγκεκριμένες ρυθμίσεις:
      Τμηματική καταβολή του Φόρου Προστιθέμενης Αξίας.
      Αύξηση του ποσοστού προβλέψεων για απόσβεση επισφαλών απαιτήσεων.
      Αύξηση του ορίου προσωποκράτησης για χρέη προς το Δημόσιο.
      Αναστολή πλειστηριασμών για οφειλή προς τις τράπεζες, η οποία μάλιστα επιμηκύνθηκε με τροπολογία στην αρμόδια Επιτροπή μέχρι 30/06/2010.
    
    (ZE)
    
     
    
    
    
    
    
        (2SX)
      Θα ήθελα να σταθώ στο άρθρο 1 σε σχέση με τη ρύθμιση για το φόρο προστιθέμενης αξίας. Σε μία περίοδο οικονομικής κρίσης, η ρύθμιση καταβολής οφειλών από το φόρο προστιθέμενης αξίας, που παρ’ ότι η υποβολή ανακριβούς δηλώσεως του φόρου προστιθέμενης αξίας είναι πέραν των άλλων ποινικό το αδίκημα, πέρα από το ότι δηλαδή δεν είναι απλώς φοροαποφυγή αλλά είναι και φοροκλοπή, αποτελεί σε αυτή τη συγκεκριμένη δύσκολη οικονομική συγκυρία και κατά παρέκκλιση θα έλεγα των κείμενων διατάξεων , μια προσπάθεια στήριξης των μικρομεσαίων επιχειρήσεων και επιτηδευματιών.
      Αλλάζει επί το βέλτιστον ο τρόπος υπολογισμού του επιβαλλόμενου προστίμου και αποσαφηνίζεται συγχρόνως ότι η κάθε χρήση κρίνεται αυτοτελώς, αποφεύγοντας να παρασύρει και τις επόμενες χρονιές η όποια τυχόν οφειλή υπήρξε μέσα στη συγκεκριμένη χρήση και αυτό ακριβώς, για να διευκολύνει τους οφειλέτες του φόρου προστιθέμενης αξίας. Έρχεται, δηλαδή, με την κίνηση αυτή, με τη ρύθμιση αυτή, με τη διάταξη αυτή να διευκολύνει και τους επιτηδευματίες με την αύξηση των φορολογικών εσόδων αφενός που προβλέπεται από την έκθεση του Γενικού Λογιστηρίου  και αφετέρου με την αποδοχή που έχει στους οφειλέτες.
      Θα ήθελα όμως εδώ με την ευκαιρία, να απαντήσω στον Ειδικό Αγορητή του ΣΥΡΙΖΑ, σε σχέση με τις απόψεις και τις παρατηρήσεις μας στην αρμόδια Επιτροπή. Αυτό είναι το στοιχείο του ΠΑ.ΣΟ.Κ. όσον αφορά τον τρόπο νομοθετικών πρωτοβουλιών, ο κοινωνικός διάλογος και η διαβούλευση. Και, φυσικά, είμαι βέβαιος κύριε Υπουργέ, ότι με την ολοκλήρωση του κοινωνικού διαλόγου στα πλαίσια της ριζοσπαστικής αλλαγής του φορολογικού συστήματος που προσπαθεί η Κυβέρνηση, θέλω να πιστεύω, ότι εκεί θα αντιμετωπιστεί και η όποια παραπέρα αφήνει ανοιχτή ρύθμιση, διάρκεια ισχύος της συγκεκριμένης διάταξης.
      Όμως, δεν μπορώ, κυρίες και κύριοι συνάδελφοι, να μην τοποθετηθώ σε κάποιες αναφορές που έγιναν στην Αίθουσα αυτή και μάλιστα από τους Βουλευτές και της Αξιωματικής Αντιπολίτευσης αλλά και των άλλων Κομμάτων της Αντιπολίτευσης. Δεχθήκαμε κριτική ότι εκατό ημέρες Κυβέρνηση, προβήκαμε σε τέσσερις νομοθετικές πρωτοβουλίες από τις πέντε που δεσμεύτηκε ο Πρωθυπουργός. Σκληρή κριτική μας κάνατε, γιατί ήταν τέσσερα τα νομοθετήματα και όχι πέντε! Έλεος κύριοι! Γιατί, δεν θέλω να πω πόσα ήταν τα νομοθετήματα τα οποία έκανε πράξη στη Βουλή τις πρώτες εκατό ημέρες διακυβέρνησης της χώρας από τη Νέα Δημοκρατία το 2004, γιατί δεν θέλουμε να συγκριθούμε καν με αυτή την Κυβέρνηση, πολύ περισσότερο με τις πολιτικές της. Όμως, θα ήθελα να έχετε την υπομονή. Εδώ είμαστε, το ΠΑ.ΣΟ.Κ. παίρνει πρωτοβουλίες, έχει πρόγραμμα και μέσα στο πρώτο εξάμηνο θα ξεδιπλώσουμε το σύνολο του προγράμματός μας μέσα από συγκεκριμένες νομοθετικές πρωτοβουλίες, ούτως ώστε να βγάλουμε και την οικονομία από το αδιέξοδο και τη χώρα από το τέλμα.
      Όμως άκουσα και Αρχηγό Κόμματος με μια παρέμβαση, όπως και τον Εισηγητή του αντίστοιχου Κόμματος εδώ, να μας μιλάει και να καταθέτει με την μορφή θεατρικής παράστασης, μια φωτοτυπία από μία εφημερίδα της Τουρκίας για την πρωτοβουλία που πήρε η Κυβέρνηση του Ερντογάν όσον αφορά τον επαναπατρισμό του βρώμικου χρήματος ή επικαλέστηκε το επίτευγμα του Μπερλουσκόνι στην Ιταλία. Έ, δεν είναι για εμάς το πρότυπο οικονομικής πολιτικής ούτε του Ερντογάν ούτε του Μπερλουσκόνι! Σας τους χαρίζουμε. Γιατί, αυτή η πρωτοβουλία έγινε από αντίστοιχο Κόμμα της Νέας Δημοκρατίας το 2004. Και μπορείτε κύριοι να μας πείτε εσείς που κόπτεστε για τον επαναπατρισμό του βρώμικου χρήματος, πόσα ήταν τα έσοδα που ήρθαν από την Ελβετία; Ποιοί τα είχαν; Και πώς τα αξιοποίησαν επ’ ωφελεία της οικονομίας μας στην εγχώρια παραγωγική διαδικασία; 
      Άρα, βλέπουμε, κυρίες και κύριοι συνάδελφοι, ότι πλέον θα πρέπει να τελειώσουν αυτές οι θεατρικές παραστάσεις. Και αυτό γιατί; Γιατί είδα επίσης κάποιον Εισηγητή από τα Κόμματα της Αντιπολίτευσης να λέει για ανύπαρκτες οδούς και για αριθμούς «μηδέν».
      (PE)
    (ZE)
    Έλεος, κύριοι! Και ο λαϊκισμός έχει τα όριά του! Για εμάς, το κριτήριο δεν είναι δικαιούχοι Έλληνες ή μη Έλληνες, αλλά δικαιούχοι ή μη δικαιούχοι του επιδόματος κοινωνικής αλληλεγγύης. Η ένδεια επιχειρημάτων από την πλευρά της Αντιπολίτευσης, ιδίως της δεξιάς Αντιπολίτευσης, είναι γιατί η κίνηση αυτή έρχεται να επιβεβαιώσει ότι το ΠΑ.ΣΟ.Κ., με τις πρωτοβουλίες του, υλοποιεί το πρόγραμμά του και ανταποκρίνεται στις προσδοκίες του ελληνικού λαού. Και τα επόμενα νομοθετήματα θα έχουν αυτήν τη στόχευση.
    Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ευάγγελος Αργύρης): Ευχαριστούμε τον κ. Μακρυπίδη.
    Το λόγο έχει ο Βουλευτής του Λαϊκού Ορθόδοξου Συναγερμού κ. Ηλίας Πολατίδης.
    ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
    Είναι παράδοξο το να προσπαθεί να εγκαλέσει το Λαϊκό Ορθόδοξο Συναγερμό το ΠΑ.ΣΟ.Κ. για τις προτάσεις τις οποίες κάνει, διότι εκατό ημέρες έχουν περάσει και από το ΠΑ.ΣΟ.Κ. δεν είδαμε ούτε μία πρόταση, ούτε μία υλοποίηση. Είδαμε αντικρουόμενα πράγματα. Άλλα λέει ο Υπουργός Οικονομικών τη μία μέρα, άλλα λέει ο Εκπρόσωπος Τύπου, άλλα λέει ο Πρωθυπουργός. Μετά, λέει ο Πρωθυπουργός ότι «τα μέτρα κακώς ελήφθησαν και έπρεπε να παρθούν πίσω». 
    Τέλος πάντων, απέναντι στη δική μας πρόταση η δική σας ποια είναι; Οι συναντήσεις που κάνει εν κρυπτώ και παραβύστω με την «Goldman Sax» το Υπουργείο και τα δημοσιεύματα τα οποία υπάρχουν; Δηλαδή, θα δώσουμε στη «Goldman Sax» να μας διαχειριστεί το δημόσιο χρέος, στους απατεώνες πλέον με απόφαση δικαστηρίου στην Αμερική, οι οποίοι παραμονές χρεοκοπίας τραπεζών τους έβαζαν τρία «Α» ως αξιολόγηση; Σε αυτούς τους απατεώνες θα πάτε εσείς του ΠΑ.ΣΟ.Κ. να δώσετε να διαχειριστούν το δημόσιο χρέος, που εσείς δημιουργήσατε; Εν πολλοίς, έρχεστε τώρα να μας πείτε ότι αυτή είναι η σωστή πρακτική; Λίγη ντροπή, νομίζω, πρέπει να υπάρξει από την πλευρά του ΠΑ.ΣΟ.Κ.!
    Για το θέμα των λαθρομεταναστών, θα ήθελα να πω ότι, όταν ήρθε το θέμα του επιδόματος κοινωνικής αλληλεγγύης, με δική μας παρέμβαση επισημάνθηκε μία λανθασμένη ρύθμιση που υπήρχε. Προφανώς, υπάρχει κάποια σπείρα στο Υπουργείο σας, κύριε Υπουργέ -και λέω μετά λόγου γνώσεως τη λέξη «σπείρα»- η οποία πήγε να παρασύρει και να δώσει σε ανθρώπους που δεν δικαιούνταν -δεν ήταν πρόθεση του Υπουργείου, όπως φαίνεται από τη διόρθωση που κάνατε εκ των υστέρων- τα επιδόματα. Ξαφνικά, αυτοί οι υπάλληλοι, η ελληνική δημόσια διοίκηση, η οποία δεν δουλεύει σωστά, από την οποία όλοι έχουν παράπονα ότι καθυστερεί, κατόρθωσε και βρήκε τον Αλβανό κ. Αϊντίν πάνω στα βουνά, για να του δώσει το επίδομα κοινωνικής αλληλεγγύης. Φοβερό! Μπράβο, πραγματικά έχετε καταφέρει να δουλεύουν ρολόι οι υπηρεσίες του Υπουργείου! Συγχαρητήρια, κύριε Υπουργέ! Αυτό είναι πραγματικά η διοίκηση που λέγαμε. Αυτό που έλεγε «επανίδρυση του κράτους» η Νέα Δημοκρατία το κατορθώσατε εσείς. 
    Έρχομαι τώρα στο νομοσχέδιο. Είναι χαρακτηριστική η προχειρότητα με την οποία ήρθε και λόγω του ειδικού χαρακτήρα που έχουν οι ρυθμίσεις. Από εκεί και πέρα, όμως, αυτήν την προχειρότητα πρέπει και εσείς να την συνεχίζετε; Είδαμε μέχρι το τέλος του 2009 να διορθώνονται κάποια πράγματα, το πήγατε και στους πρώτους έξι μήνες του 2010, αλλά μέχρι τότε θα έχουν λυθεί τα προβλήματα; Δεν ενσωματώνετε μέσα κάποιες μόνιμες λύσεις σε αυτά τα θέματα, στα οποία αναφερόταν η πρωτοβουλία, το νομοθετικό διάταγμα της Κυβέρνησης. Γιατί υπάρχει αυτή η τρομερή προχειρότητα, η οποία συνεχίζεται; Άλλωστε, όπως είδαμε από τον κατάλογο των ομιλητών, υπάρχουν τέσσερις Βουλευτές του ΠΑ.ΣΟ.Κ. και τέσσερις του ΛΑ.Ο.Σ., πλην των εισηγητών. Κάτι δείχνει και αυτό για τη λειτουργία των υπολοίπων κομμάτων και ιδιαιτέρως του κυβερνητικού κόμματος. 
    Αναφέρθηκε ο κ. Παπαδημούλης πάρα πολύ στους φοροκλέπτες, σε αυτούς οι οποίοι ρουφάνε το αίμα του λαού κ.λπ.. Εγώ θέλω να πω το εξής. Επειδή προέρχομαι από το χώρο της ελεύθερης οικονομίας, σας βεβαιώνω ότι ουδείς, μικρός τουλάχιστον επιχειρηματίας, θέλει να μην πληρώνει τον Φ.Π.Α., το Ι.Κ.Α., να εμπλέκεται σε αυτήν τη διαδικασία με δικαστήρια ή οτιδήποτε άλλο. Είναι μία λύση ανάγκης. 
    Και ποιο είναι αυτό το φοβερό, για το οποίο μας κατηγορεί ο ΣΥ.ΡΙΖ.Α., το κόμμα το οποίο προφανώς δεν έχει ελεύθερους επαγγελματίες ή έχει τέτοιους που έχουν λύσει τα προβλήματά τους; Διότι από τις περιοχές που κατοικούν και στις οποίες λαμβάνει υψηλά ποσοστά ξέρουμε τι οικονομικού επιπέδου είναι. Λέει, λοιπόν, η ρύθμιση, η οποία ήρθε –και κακώς ήρθε με αυτόν τον τρόπο- ότι κάθε τρίμηνο είναι κανονικά η υποβολή Φ.Π.Α.. Όμως, αυτός που έχει στο τέλος του τριμήνου να πληρώσει όλο το φόρο, να είναι δυνατόν να πληρώσει το 30% τον πρώτο και το δεύτερο μήνα και κατόπιν, χωρίς πρόστιμο, να μπορεί να πληρώσει και το υπόλοιπο του Φ.Π.Α..
    (ML)
      (2PE)
      Πού είναι αυτή η φοβερή χαριστική ρύθμιση και δεν μπορούμε να την καταλάβουμε και εμείς τέλος πάντων; 
      Πληροφορούμε και από το ΣΥ.ΡΙΖ.Α. ότι δεν είναι όλοι οι οποίοι περιμένουν την πρώτη του μηνός και πάνε στην τράπεζα και εισπράττουν το μισθό τους. Υπάρχουν και κάποιοι οι οποίοι –ακριβώς αυτό που είπε και ο Πρόεδρος του Λαϊκού Ορθόδοξου Συναγερμού- πληρώνουν Φ.Π.Α. που δεν έχουν εισπράξει. Δηλαδή κόβουν 1000 ευρώ τιμολόγιο, γίνεται 1190 με το Φ.Π.Α., οφείλουν τα 190 και όλα αυτά είναι σε επιταγή μεταχρονολογημένη ή σε γραμμάτιο ή σε ανοιχτή πίστωση. Αυτό το πρόβλημα πρέπει με κάποιο τρόπο να λυθεί.
      Εμείς έχουμε κάνει προτάσεις. Από τα υπόλοιπα κόμματα και δυστυχώς και από την Κυβέρνηση θα περιμένουμε βέβαια τον Υπουργό να δούμε ποια είναι η πρότασή επ’ αυτού. 
      Επίσης υπάρχει θέμα με το Ι.Κ.Α.. Εδώ υπάρχει ένας εκβιασμός, ιδιαιτέρως τώρα που οι επιχειρήσεις είναι σε δύσκολη κατάσταση λόγω της οικονομικής κρίσης, όπου οι ελεγκτές του Ι.Κ.Α. συμπεριφέρονται με τρόπο απαράδεκτο. Υιοθετούν ακόμη και τις πιο εξωφρενικές απαιτήσεις διότι προφανώς ό,τι έχει πει ένας εργαζόμενος έχει πάντα δίκιο, δεν εξετάζεται τίποτα και λένε «εμείς βεβαιώνουμε τα χρέη και αν διαφωνείς πήγαινε στο δικαστήριο». Αυτό είναι μια απαράδεκτη κατάσταση και δυστυχώς δεν γίνεται τίποτα. Ερχόμαστε πάλι με πρωτοβουλίες τέτοιου είδους, οι οποίες είναι ασπιρίνες σε έναν καρκινοπαθή. 
      Συμφωνούμε φυσικά με το μέτρο των πλειστηριασμών. Είναι μια δική μας πολιτική την οποία θεωρούμε σωστή, αλλά το πρόβλημα είναι ότι υπάρχουν αυτοί οι περιορισμοί. Γιατί τέλος πάντων δεν καταργείται; Και όταν κάποιος δανείζει, στην προκειμένη περίπτωση η τράπεζα και δεν έχει εξασφαλιστεί, από εκεί και πέρα να έχει και αυτή κάποια ευθύνη. Ας χάνουν και σε κάποια φάση οι τράπεζες. Δηλαδή πρέπει οι τράπεζες μονά-ζυγά να κερδίζουν; Δηλαδή αν πληρώσει ο δανειολήπτης τότε εισπράττουν τους τόκους. Αν δεν πληρώσει ο δανειολήπτης, τότε παίρνουν το ακίνητο.
      Κύριε Υπουργέ, είστε σε ένα λανθασμένο δρόμο γιατί δεν έχετε εξετάσει τα αίτια των προβλημάτων τα οποία αντιμετωπίζει η οικονομία. Οι πολιτικές τις οποίες έχετε ακολουθήσει, ακολούθησε το σιαμαίο αδελφό κόμμα της Νέας Δημοκρατίας, και ακολουθείτε και εσείς, μας έχουν οδηγήσει σ’ αυτή την πολύ δύσκολη κατάσταση. Συνεχίζετε αυτή τη λανθασμένη πολιτική. Προσπαθείτε πάλι με τις ασπιρίνες και πάλι με το ότι είστε η νέα Κυβέρνηση δεν έχετε προλάβει να δώσετε μόνιμες λύσεις στα προβλήματα, συνεχίζετε την ίδια πολιτική. 
      Αναμένουμε τη δική σας πρωτοβουλία επί του φορολογικού και εκεί θα μπορέσουμε να τοποθετηθούμε και αναλυτικότερα. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του Λαϊκού Ορθόδοξου Συναγερμού) 
      ΠΡΟΕΔΡΕΥΩΝ (Ευάγγελος Αργύρης): Το λόγο έχει ο κ. Αθανάσιος Πλεύρης Βουλευτής του Λαϊκού Ορθόδοξου Συναγερμού.
      ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε, και ευχαριστώ και τον Υπουργό που δεν έκανε χρήση του δικαιώματος που έχει.
      Κύριοι συνάδελφοι, αυτή τη στιγμή έχουμε μια πράξη νομοθετικού περιεχομένου και το δεύτερο άρθρο του νομοσχεδίου το οποίο έρχεται και πήρα το λόγο για να κάνω τις εξής παρατηρήσεις. Λίγο πολύ τα περισσότερα έχουν ειπωθεί.
      Κύριε Υπουργέ, εγώ θα ήθελα και από νομική άποψη, από τη φιλοσοφία πλέον του σύγχρονου ποινικού και αστικού δικαίου που υπάρχει, να αναφερθώ στο θέμα της προσωποκράτησης. Πρέπει επιτέλους να φανεί τολμηρή η κυβέρνησή σας προς αυτή την κατεύθυνση. Καταλαβαίνω ότι τώρα έρχεται βελτιωμένο, είναι η πράξη νομοθετικού περιεχομένου, οπωσδήποτε είναι κάτι το οποίο επικροτούμε γιατί αυξάνει το ποσό, αλλά κάποια στιγμή πρέπει να φέρετε εδώ ένα νομοθέτημα που να λέει ότι δεν μπορεί κάποιος για χρέη να μπαίνει στη φυλακή. Η έννοια της ποινής δεν έχει καμία σχέση με αυτό το οποίο βλέπουμε εδώ, δηλαδή να υποχρεώσουμε τον άλλον να πληρώσει είτε αστικής φύσεως διαφορές που έχει, γιατί είναι και το 1047 του αστικού κώδικα το οποίο μπορεί να μην εφαρμόζεται στην πράξη, αλλά οπωσδήποτε δημιουργεί σοβαρό πρόβλημα γιατί υπάρχει και δείχνει, αν θέλετε, μια κατεύθυνση του έλληνα νομοθέτη, αλλά το διατηρούμε πλήρως όταν έχουμε να κάνουμε με χρέη ως προς το δημόσιο. Φανταστείτε ότι αυτή τη στιγμή βρίσκονται άνθρωποι στη φυλακή μαζί με ποινικούς κρατούμενους, μαζί με άτομα που έχουν καταδικαστεί ποινικά για μια σειρά αδικημάτων, επειδή δεν μπορούν να πληρώσουν χρέη. 
      
      
      (PN)
      
      (ML)
      Και πραγματικά, όταν πριν από ένα μήνα ήλθε εδώ πέρα η Κυβέρνησή σας και έφερε ένα νομοθέτημα  με το οποίο –εμείς το είπαμε ευθέως και προκαλέσαμε ονομαστική ψηφοφορία- δίνατε την δυνατότητα σε εμπόρους ναρκωτικών να βγούν από την φυλακή με ευμενέστερες διατάξεις από αυτές που υπήρχαν,  δεν είναι δυνατόν να μην έχετε την ευαισθησία να φέρετε ένα νομοθέτημα για να λύσετε αυτό το πρόβλημα. 
      Δεύτερον, κύριε Υπουργέ, θα ήθελα να ασχοληθώ με την παράταση την οποία δίνετε. Κατ’ αρχήν, οφείλω να παρατηρήσω ότι στην Κυβέρνησή σας δεν υπήρξε ένας σωστός συντονισμός. Και σε ένα βαθμό εκτεθήκατε. Ξέρατε ότι  έληγε η προθεσμία στις 31-12-2009 και εσπευσμένα, επειδή μάθατε ότι 1η του μηνός είχε αρχίσει η διαδικασία από τις τράπεζες για να βγάλουν σπίτια στον πλειστηριασμό, φέρατε αυτήν ουσιαστικά την τροπολογία στο νομοθέτημα όπως έρχεται, το οποίο το υπερψηφίζουμε και είναι στη σωστή κατεύθυνση. Αλλά για ποιο λόγο έπρεπε να αλλάξει και η ημερήσια διάταξη της Βουλής να έλθει εσπευσμένα αυτή εδώ η πράξη νομοθετικού περιεχομένου και δεν είχατε μεριμνήσει μέσα στο Δεκέμβριο να είχε ψηφιστεί να  μην υπήρχε πρόβλημα. 
      Στην ουσία του πράγματος τώρα. Κύριε Υπουργέ, οποιαδήποτε παράταση δίνετε, για να μην βγαίνουν ακίνητα στον πλειστηριασμό,  οπωσδήποτε την υπερψηφίζουμε. Θα πρέπει όμως αυτό να συνδυαστεί και πιστεύω ότι το αντιλαμβάνεστε πολύ καλύτερα από εμένα και με άλλες διαδικασίες που πραγματικά θα δώσουν την δυνατότητα σε αυτούς τους ανθρώπους που κινδυνεύουν να βγουν τα σπίτια τους στον πλειστηριασμό ώστε να μπορούν να αποπληρώσουν τα δάνειά τους,  διότι η μοναδική παράταση ανά εξάμηνο είναι οπωσδήποτε μία πολύ μεγάλη ανακούφιση για κάποιον που θα έχανε την επόμενη Τετάρτη –που γίνονται και οι πλειστηριασμοί- το σπίτι του, αλλά οπωσδήποτε απλώς η παράταση που συνοδεύεται με τόκους, που συνοδεύεται με επιπλέον έξοδα, δεν πρόκειται να του λύσει το πρόβλημα. 
      Ελπίζουμε ότι τα νομοθετήματα τα οποία θα φέρετε, θα είναι προς την κατεύθυνση να τους δώσετε αυτή τη δυνατότητα, διότι διαφορετικά όλο αυτό το πλαίσιο θα  μείνει απλώς μία ρύθμιση να πηγαίνουμε λίγο πιο πέρα χωρίς να αλλάζει κάτι. 
      Κύριε Υπουργέ, κλείνετε τις εκατό μέρες κυβέρνησης. Φέρατε δύο νομοθετήματα για τον ΑΣΕΠ και για την αποσυμφόρηση των φυλακών                    –ουσιαστικά ήταν ένας κανονισμός της Ευρωπαϊκής Ένωσης τον οποίο απλώς κυρώσαμε και εκεί πέρα μπήκε και το πώς θα αποφυλακιστούν οι έμποροι ναρκωτικών- και πραγματικά τρομάζουμε σε αυτά που ετοιμάζεστε να φέρετε. Τρομάζουμε στην αλλαγή του εκλογικού νόμου,  που θέλετε να μας κάνετε εδώ πέρα, όσους έχουμε τη δύναμη να βγαίνουμε στην κοινωνία και να διεκδικούμε την ψήφο μας, σε δημοσίους  υπαλλήλους χειρίστου είδους, που θα  παρακαλούμε καθημερινά τον Πρόεδρό μας, προκειμένου να διοριστούμε. Θέλετε το αιρετό όργανο του Κοινοβουλίου, που έχει την αναφορά του απευθείας στη λαϊκή βούληση, να το κάνετε διορισμένα πειθήνια όργανα που υπό  άλλες συνθήκες δεν θα εκλέγονταν. 
      ΠΡΟΕΔΡΕΥΩΝ (Ευάγγελος Αργύρης): Κύριε Πλεύρη, να μην  μπερδέψουμε τον κόσμο. Πράξη Νομοθετικού Περιεχομένου συζητάμε. 
      ΑΘΑΝΑΣΙΟΣ ΠΛΕΥΡΗΣ: Εντάξει. Είναι κακό στις εκατό μέρες να κρίνουμε απλώς  και έναν  απολογισμό, κύριε Πρόεδρε; Δεν έχω κάνει  ούτε κατάχρηση του χρόνου ούτε τίποτε. 
      Τέλος πάντων. Φέρνετε και το νομοσχέδιο στην ιθαγένεια και έχει πάρα πολλά κενά. Και τα είδατε, κύριε Υπουργέ, τα είδατε και στο Υπουργείο σας. Εάν δεν είχατε εμάς μέσα στην Επιτροπή, αυτή τη στιγμή το επίδομα κοινωνικής αλληλεγγύης θα το δίνατε σε ένα εκατομμύριο κόσμο που υπάρχει εδώ. Και είναι παράνομα εδώ. Τώρα βλέπουμε ότι παρόλο αυτά υπάρχουν κάποιοι θύλακες στο Υπουργείο σας που πάλι πάει να δοθεί προς αυτή την κατεύθυνση. Σε κάθε περίπτωση , εμείς είμαστε έτοιμοι να αντιμετωπίσουμε το ό,τι επικίνδυνο  θα έλθει και στις συγκεκριμένες εδώ πράξεις, παρακαλούμε κύριε Υπουργέ, έχετε μία κατεύθυνση, με το αυριανό νομοθέτημα που θα συζητήσουμε. Δεν αρκεί η  απλή παράταση στους πλειστηριασμούς. Θα πρέπει να υπάρξουν και εκείνες οι φόρμουλες που θα βοηθήσουν αυτούς τους ανθρώπους να μην χάσουν τα κίνητρα. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
       ΠΡΟΕΔΡΕΥΩΝ (Ευάγγελος Αργύρης):   Ολοκληρώνουμε τον κατάλογο των ομιλητών με τον κ. Άδωνι Γεωργιάδη, Βουλευτή του ΛΑ.Ο.Σ.
      (ΧΑ)
      
      
      		(3PN)
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πάρα πολύ κύριε Πρόεδρε.
      Να ευχηθώ και καλή χρονιά γιατί είναι και η πρώτη μου ομιλία με την έναρξη του νέου έτους και σε σας κύριε Υπουργέ και σε όλους τους συναδέλφους. 
      Αντιλαμβανόμενος την παρατήρηση του σεβαστού Προεδρείου στην προηγούμενη ομιλία του συναδέλφου μου Θάνου Πλεύρη για το τι σχέση μπορεί να έχει η αλλαγή του Κώδικα Ιθαγενείας με τη σημερινή πράξη νομοθετικού περιεχομένου την οποία συζητούμε, εγώ θα σας αποδείξω ότι έχει πολύ μεγάλη σχέση και ότι είναι μέσα σ’ αυτή τη συζήτηση. Και θα σας αποδείξω γιατί όλες αυτές οι πρωτοβουλίες που λαμβάνει η Κυβέρνηση το τελευταίο διάστημα με πρώτη και κυρία την αλλαγή του Κώδικα Ιθαγενείας –για την οποία ως γνωστόν ο Λαϊκός Ορθόδοξος Συναγερμός και πολλοί άλλοι μαζεύουμε υπογραφές για να γίνει δημοψήφισμα όπως σε όλες τις ευρωπαϊκές χώρες- είναι σε πλήρη αντίθεση μ’ αυτό που φέρνετε σήμερα για τον εξής απλό λόγο, κύριε Υπουργέ. 
      Τι μας φέρνετε σήμερα; Μία προσπάθεια να βοηθήσουμε κάποιους ανθρώπους, να ξεφύγουμε από την οικονομική κρίση. Και μάλιστα θέλω να προσθέσω εδώ, για να καταλάβουν κυρίως όχι εμείς οι κοινοβουλευτικοί αλλά όσοι παρακολουθούν τώρα το Κανάλι της Βουλής, ότι το φέρατε με έναν τέτοιο τρόπο που αποδεικνύει ότι τα αντανακλαστικά σας είναι πάρα πολύ αργά. Θέλω να υπενθυμίσω για το Σώμα ότι είχε βγει κανονικά το πρόγραμμα της ημερησίας διάταξης του Κοινοβουλίου γι’ αυτή την εβδομάδα, σήμερα Τρίτη ξεκινούσε το νομοσχέδιο της κυρίας Κατσέλη και την τελευταία στιγμή έγινε μεταβολή, όταν καταλάβατε ότι έχετε χάσει την προθεσμία της 31ης Δεκεμβρίου. Αυτό δείχνει κύριε Υπουργέ, ότι ακόμα και σ’ αυτή την τόσο κρίσιμη ώρα που περνάει η πατρίδα –σήμερα μάλιστα απ’ ό,τι πληροφορηθήκαμε οι πωλήσεις των ομολόγων δεν πήγαν και τόσο καλά και αυξήθηκε και πάλι το επιτόκιο με το οποίο δανειστήκαμε ακόμη και στον βραχυπρόθεσμο δανεισμό της χώρας- νομοθετείτε στο πόδι και εσπευσμένα και αυτό είναι πάρα πολύ μεγάλο σφάλμα. Εμείς φυσικά θα προσφέρουμε τη θετική μας ψήφο σ’ αυτή την πράξη νομοθετικού περιεχομένου σήμερα γιατί πρέπει να βοηθήσουμε τους χειμαζομένους συμπολίτες μας. 
      Όμως, κύριε Υπουργέ, να κάνω μια ερώτηση. Βάζετε περιθώριο έξι μήνες μπροστά. Δηλαδή υπολογίζει η Κυβέρνησή σας ότι σε έξι μήνες θα έχουμε φύγει από την οικονομική κρίση; Γιατί η πρωτοβουλία της προηγουμένης κυβερνήσεως ήταν μέχρι το τέλος του 2009 με την προοπτική να δούμε πώς πάνε τα πράγματα, τώρα εσείς το κάνετε άλλους έξι μήνες μπροστά μέχρι τον Ιούνιο του 2010 και είναι σχεδόν βέβαιο ότι μία τέτοια μέρα τον Ιούνιο ή τον Ιούλιο του 2010 τις πρώτες ημέρες θα ερχόμαστε να συζητάμε την εκ νέου παράταση για έξι μήνες. Δώστε ένα περιθώριο ένα ή ενάμιση χρόνο μπροστά, όσο θα κρατήσει αυτή η κρίση, να μπορεί ο κόσμος να ξέρει ότι αυτή την κρίσιμη ώρα η ελληνική πολιτεία δεν θα τον αφήσει αβοήθητο. Αυτή είναι η πρόταση του Λαϊκού Ορθόδοξου Συναγερμού.
      Και όσον αφορά το γιατί αυτό έχει τόσο πολύ μεγάλη σχέση με τις κυβερνητικές πρωτοβουλίες σε σειρά νομοσχεδίων, όπως ο εκλογικός νόμος που αναφέρθηκε, αλλά κυρίως στο θέμα αλλαγής του Κώδικα Ιθαγενείας, θέλω να τεκμηριώσω το επιχείρημα για να γίνει σαφές γιατί το πιστεύουμε αυτό. Διότι αυτή τη στιγμή όπου υπάρχει αυτή η τόσο κρίσιμη κατάσταση στην εθνική μας οικονομία και που σύμπας ο ελληνικός λαός πρέπει να είναι ενωμένος για να μπορέσουμε να συντονίσουμε τη δράση μας και να περάσουμε απέναντι χωρίς να χρεοκοπήσουμε, σε αυτή την κρίσιμη στιγμή αντί να λαμβάνετε πρωτοβουλίες που θα ενώσουν τον ελληνικό λαό, λαμβάνετε πρωτοβουλίες που θα διχάσουν τον ελληνικό λαό. Και αντί να επικεντρωθείτε στο πώς θα ξεπεράσουμε την οικονομική κρίση, εσείς θέτετε στη δημόσια συζήτηση ζητήματα που θα οδηγήσουν τον κόσμο στους δρόμους ή που θα οδηγήσουν σε οξείες κοινωνικές συγκρούσεις, που θα οδηγήσουν σε τεράστιες διαφωνίες και άρα χάνουμε πολύτιμο χρόνο από την απαιτούμενη κοινωνική ηρεμία η οποία είναι απαραίτητη για να κάνει όλος ο ελληνικός λαός ενωμένος την προσπάθεια να φύγουμε από αυτή την οικονομική κρίση για την οποία έρχεται η σημερινή πράξη νομοθετικού περιεχομένου. Να λοιπόν, πώς η αλλαγή του Κώδικα Ιθαγενείας την οποία φέρνει εσπευσμένα η Κυβέρνηση του ΠΑ.ΣΟ.Κ. έχει άμεση σχέση. 
      Και εδώ θέλω να πω και κάτι ακόμα, κύριε Υπουργέ. Η Κυβέρνησή σας και ιδιαίτερα ο αξιότιμος κύριος Πρωθυπουργός προσπάθησε να δείξει στον ελληνικό λαό ότι διαπνέεται από ένα άλλο πνεύμα. Μας είπε, όταν κατάφερε να εκλεγεί από τη βάση του ΠΑ.ΣΟ.Κ., ότι φέρνει για πρώτη φορά στην Ελλάδα την εκλογή αρχηγού από τη βάση. Μίλησε για τη συμμετοχική δημοκρατία. Τώρα φέρνετε διάφορα ζητήματα στη λεγόμενη δημόσια διαβούλευση. Φτιάξατε και το opengov για να θέτουν οι πολίτες τις προτάσεις τους στα διάφορα νομοσχέδια τα οποία φέρνετε. Τι καλύτερο από αυτή την Κυβέρνηση που ευαγγελίζεται τη δημοκρατία -και η οποία μάλιστα ειρήσθω εν παρόδω μας λέει ότι θέλει να μας κάνει και πιο Ευρωπαίους- να προχωρήσει για πρώτη φορά στην ελληνική ιστορία μετά το 1974 στο πρώτο δημοψήφισμα, τη στιγμή που είμαστε η μόνη ευρωπαϊκή χώρα που δεν έχουμε κάνει ούτε ένα δημοψήφισμα;
                              (MT)
      (3XA)
      Μ’ αυτόν τον τρόπο θα ενώσετε τον ελληνικό λαό. Με ενωμένο τον ελληνικό λαό θα ξεπεράσουμε την οικονομική κρίση και να, αγαπητό και σεβαστό Προεδρείο, πώς έχει άμεση σχέση η ομόνοια και η ένωση του ελληνικού λαού και άρα το δημοψήφισμα για την αλλαγή του Κώδικα Ιθαγένειας με τη σημερινή συζήτηση που κάνουμε. 
      Και με αυτό, λοιπόν, θα ήθελα να κλείσω, επισημαίνοντας προς όλες τις πτέρυγες του Ελληνικού Κοινοβουλίου ότι στις 13 Ιουνίου του 2004, κύριοι ιδιαίτερα του ΣΥ.ΡΙΖ.Α., στην Ιρλανδία έγινε δημοψήφισμα για την αλλαγή του Κώδικα Ιθαγενείας. Αυτό υποδεικνύει ότι τέτοιου είδους νομοθετήματα τίθενται σε δημοψήφισμα στην Ευρωπαϊκή Ένωση. Άρα, δεν μπορεί να τεθεί κανένα ζήτημα αν αποτελεί αντικείμενο δημοψηφίσματος ή όχι. 
      Καλούμε, λοιπόν, όλες τις πτέρυγες και ιδιαίτερα τον ΣΥ.ΡΙΖ.Α., ο οποίος είχε προτείνει στην Αναθεώρηση του Συντάγματος με τη συγκέντρωση 120.000 υπογραφών να διενεργείται δεσμευτικό δημοψήφισμα, να ενώσει τη φωνή του μαζί μας, όπως φυσικά και τη Νέα Δημοκρατία και τα άλλα κόμματα, ώστε να πετύχουμε για πρώτη φορά στη νεωτέρα πολιτική ιστορία της χώρας δημοψήφισμα.
       Σας ευχαριστώ πολύ, κύριε Πρόεδρε. 
     (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Ευάγγελος Αργύρης): Και εμείς σας ευχαριστούμε, κύριε συνάδελφε.
      Το λόγο έχει ο Υφυπουργός Οικονομικών Φίλιππος Σαχινίδης. 
      Θα χρειαστείτε δέκα λεπτά, κύριε Υφυπουργέ;
      ΦΙΛΙΠΠΟΣ ΣΑΧΙΝΙΔΗΣ (Υφυπουργός Οικονομικών): Ναι, κύριε Πρόεδρε, σας ευχαριστώ.
      Θέλω και εγώ με τη σειρά μου να ευχηθώ σε όλους τους συναδέλφους Χρόνια  Πολλά και Καλή Χρονιά. 
      Κυρίες και κύριοι συνάδελφοι, με την κύρωση της Πράξεως Νομοθετικού Περιεχομένου λαμβάνονται μέτρα για την πιστωτική ασφυξία σ’ ένα περιβάλλον διαρκώς επιδεινούμενης κρίσης. Στόχος μας είναι η ενίσχυση της ρευστότητας, η διαμόρφωση ενός ευνοϊκού οικονομικού περιβάλλοντος στο μέτρο του εφικτού. 
      Λαμβάνονται μέτρα για την επαναφορά της φορολογητέας ύλης στα νομικά πρόσωπα στο αρχικό της επίπεδο. Σκοπός μας είναι να αποφύγουμε την άμεση ελάφρυνση των εταιρειών σήμερα, που θα οδηγήσει στη μελλοντική επιβάρυνση των οικονομικά ασθενέστερων. Τέλος, λαμβάνονται μέτρα για την αναστολή εκτέλεσης πλειστηριασμών προκειμένου να διευκολύνουμε τους μικροοφειλέτες, εφαρμόζοντας μια πολιτική με έντονο κοινωνικό περιεχόμενο.
      Οι λόγοι που επέβαλαν τη θέσπιση Πράξης Νομοθετικού Περιεχομένου ήταν η απρόσκοπτη εκτέλεση του κρατικού προϋπολογισμού του έτους 2010, η ρύθμιση θεμάτων επισφαλών απαιτήσεων και η άμεση προστασία ενόψει της οικονομικής κρίσεως των πολιτών και συγκεκριμένα των μικροοφειλετών και των δανειοληπτών. 
      Οι υπό κύρωση διατάξεις αφορούν την τμηματική καταβολή του Φ.Π.Α. και τις περιοδικές δηλώσεις από τις 20 Οκτωβρίου του 2009 και μετά, προκειμένου να ενισχυθεί η ρευστότητα με την καταβολή 30% τουλάχιστον του οφειλόμενου φόρου με την υποβολή της δήλωσης, καταβολή του υπόλοιπου φόρου σε δύο ίσες μηνιαίες δόσεις. 
      Επειδή άκουσα πολλούς συναδέλφους να κάνουν μία τοποθέτηση πάνω στο ζήτημα της καταβολής του Φ.Π.Α. σε δόσεις, θέλω να σας ενημερώσω ότι η Κυβέρνηση θα θέσει το θέμα αυτό στον κοινωνικό διάλογο με εισήγηση και ημερομηνία λήξης της μεταβατικής διάταξης και δεσμεύεται να το επανεξετάσει, γιατί αμφισβητείται η ορθότητά του τόσο στα πλαίσια του δημοσιονομικού προβλήματος της χώρας όσο και γιατί υπάρχουν διαμαρτυρίες για τις προσαυξήσεις. Ενημερωτικά απλώς, για τους συναδέλφους στη Βουλή, να ανακοινώσω ότι ουσιαστικά έχει υιοθετηθεί μόλις από το 3% των επιχειρήσεων. 
      Σε κάθε περίπτωση σε όσους κάνουν χρήση της ευχέρειας αυτής δεν επιβάλλονται οι προβλεπόμενες κυρώσεις πέρα της προσαύξησης στο 1% μέχρι και το τέλος του δεύτερου μήνα από τη λήξη του μήνα υποβολής περιοδικής δήλωσης και στη συνέχεια επιβάλλεται προσαύξηση 2% για κάθε μήνα καθυστέρησης. 
      Τροποποιούμε ωστόσο τη διαδικασία υποβολής του επιβαλλόμενου προστίμου για όσους υποβάλλουν ανακριβή ή δεν υποβάλλουν περιοδική δήλωση Φ.Π.Α. Συγκεκριμένα, η Πράξη Νομοθετικού Περιεχομένου, που είχε δημοσιευτεί επί Νέας Δημοκρατίας, προέβλεπε επιβολή προστίμου ίσο με το τριπλάσιο της διαφοράς του οφειλόμενου φόρου. 
      Με την τροποποίηση επιβάλλεται πρόσθετος φόρος επί της διαφοράς του φόρου που οφείλεται, δηλαδή 4,5% για κάθε μήνα στην περίπτωση της ανακριβούς δήλωσης και 5% στην περίπτωση μη υποβολής δήλωσης με ανώτατο όριο το 200%.
      
      (MB)
      (3MT)
	Επίσης με την τροποποιημένη διάταξη αποσαφηνίζεται ότι αναφορικά με τις κυρώσεις η κάθε χρήση κρίνεται αυτοτελώς, προκειμένου να καταστήσουμε την τμηματική καταβολή περισσότερο ελκυστική. 
      Καταργούμε την αύξηση του ποσοστού με βάση το οποίο σχηματίζεται το ποσό πρόβλεψης για απόσβεση των επισφαλών απαιτήσεων, που εκπίπτει από τα ακαθάριστα έσοδα, και επανερχόμαστε στο προηγούμενο καθεστώς, γιατί θέλουμε να αποφύγουμε την απώλεια εσόδων από τον Κρατικό Προϋπολογισμό που ανέρχεται στα 145 εκατομμύρια ευρώ περίπου, για να μην αναγκαστούμε, παρέχοντας ελαφρύνσεις στις εταιρίες, να επιβαρύνουμε στο μέλλον τους οικονομικά ασθενέστερους, καθώς εφαρμόζουμε μια πολιτική που υπηρετεί τους πολίτες και όχι τα συμφέροντα. 
      Για τις επιχειρήσεις σταθερής και κινητής τηλεφωνίας, ύδρευσης, αποχέτευσης, παραγωγής ηλεκτρικής ενέργειας, εκμετάλλευσης συνδρομητικών τηλεοπτικών σταθμών, καθώς και διανομής και παροχής φυσικού αερίου ο συντελεστής επανέρχεται στο 1,5% από το 1%. 
      Για τις λοιπές επιχειρήσεις οι συντελεστές επανέρχονται στο 1% από 0,5%.
      Το ίδιο ορίζεται και για συγκεκριμένες λιανικές πωλήσεις διαρκών καταναλωτικών αγαθών με πίστωση. 
      Κυρώνουμε  την τροποποίηση που επέρχεται στις διατάξεις του άρθρου 234 του Κώδικα Διοικητικής Δικονομίας, που αναφέρεται στις προϋποθέσεις λήψης του μέτρου της προσωπικής κράτησης. Συγκεκριμένα, το όριο διαμορφώνεται στις 150.000 ευρώ αντί των 30.000 ευρώ. Όσοι ήδη κρατούνται για ποσό μικρότερο των 150.000 ευρώ απολύονται με επιμέλεια του Διευθυντή της φυλακής. Δεν εκτελούνται αποφάσεις που διατάσσουν την προσωπική κράτηση για ποσό μικρότερο του προαναφερόμενου και δεν έχουν εκτελεστεί. Δεν εισάγονται για συζήτηση εκκρεμείς αιτήσεις προϊσταμένων Δ.Ο.Υ και τελωνείων, καθώς και ένδικα μέσα κατά πρωτόδικων αποφάσεων για χρέη κατώτερα του προαναφερόμενου ποσού. 
      Κυρώνουμε την τροποποίηση στις διατάξεις του άρθρου 33 του ν. 3346, όπου αυξάνεται στις 5.000 ευρώ αντί των 2.000 ευρώ το συνολικό ποσό των οφειλόμενων ασφαλιστικών εισφορών άνω του οποίου επιβάλλονται οι προβλεπόμενες από το άρθρο 1 του αναγκαστικού νόμου 86 ποινές. 
      Τέλος, προκειμένου να διευκολύνουμε τους οφειλέτες παρατείνουμε μέχρι 30-6-2010 τους πλειστηριασμούς που επισπεύδονται για την ικανοποίηση απαιτήσεων μέχρι του ποσού των 200.000 ευρώ από πιστωτικά ιδρύματα και εταιρίες παροχής πιστώσεων, καθώς και από τους εκδοχείς των απαιτήσεων αυτών. 
      Αυτές οι ρυθμίσεις πραγματοποιούνται στο πλαίσιο της βασικής μας επιδίωξης  για τη δημιουργία ενός πιο ευνοϊκού περιβάλλοντος για τους πολίτες, για τις επιχειρήσεις, αλλά και για να μπορέσουμε να βάλουμε τάξη στα οικονομικά μας προς όφελος του Έλληνα πολίτη και βέβαια απέναντι στους Ευρωπαίους εταίρους και στις αγορές. 
      Αυτό το διπλό στοίχημα θα το κερδίσουμε, μην έχετε καμία αμφιβολία, μειώνοντας το έλλειμμα και ανοίγοντας δρόμο για την ανάκαμψη της οικονομίας, για την αποκατάσταση του κύρους και για την ενίσχυση της αξιοπιστίας της χώρας. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ευάγγελος Αργύρης):  Κι εμείς ευχαριστούμε τον κύριο Υπουργό. 
    Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Εμμανουήλ Κεφαλογιάννης. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, φαίνεται ότι γι’ αυτό το νομοθέτημα συμφωνούμε όλοι σ’ αυτή την Αίθουσα, με ελάχιστες εξαιρέσεις.
    Βεβαίως η Νέα Δημοκρατία ψηφίζει την κύρωση της Πράξης Νομοθετικού Περιεχομένου που η ίδια θεσμοθέτησε στις 16 Σεπτεμβρίου του 2009 και η οποία προσφέρει ανακούφιση σε χιλιάδες μικρομεσαίες επιχειρήσεις και φορολογούμενους πολίτες. Αυτό γίνεται, όπως είπε και ο Εισηγητής μας, με τη δυνατότητα τμηματικής καταβολής του οφειλομένου Φ.Π.Α., με την άμεση φορολόγηση των οφειλετών του Δημοσίου, με την άμεση αποφυλάκιση των οφειλετών του Δημοσίου για ποσό μέχρι 150.000 ευρώ και την αναστολή πλειστηριασμών για οφειλέτες μέχρι 200.000 ευρώ μέχρι τον Ιούνιο του 2010.
    Επειδή, κυρίες και κύριοι συνάδελφοι, οι ομιλητές από τη μεριά της κυβερνώσας Παράταξης ανέφεραν -και κυρίως ο κ. Γείτονας- ότι η Νέα Δημοκρατία δεν έχει κάνει τίποτα για την ανακούφιση των μικρομεσαίων επιχειρήσεων και των νοικοκυριών, θα του αναφέρω ενδεικτικά μερικά από τα μέτρα που είχε λάβει η Κυβέρνηση της Νέας Δημοκρατίας για θέματα μικρομεσαίων επιχειρήσεων και που δεν ίσχυαν πριν από τις εκλογές του 2004. 
(AD)
     
       
     (3MB)
     Οι μικρομεσαίες επιχειρήσεις, λοιπόν, πληρώνουν μειωμένους φόρους κατά 10% λόγω της μείωσης των φορολογικών συντελεστών και παίρνουν με το νέο αναπτυξιακό νόμο που ψήφισαν οι κυβερνήσεις της Νέας Δημοκρατίας ενισχύσεις που φθάνουν μέχρι το 60% των επενδύσεών τους. Η μικρομεσαία επιχείρηση έχει κατά 15% αυξημένη χρηματοδότηση από τα κοινοτικά προγράμματα. 
     Εμείς πρώτοι σε όλη την Ευρώπη εγγυηθήκαμε τις καταθέσεις και των ιδιωτών και βεβαίως των μικρομεσαίων επιχειρήσεων. Η Νέα Δημοκρατία ενίσχυσε με 15 δισεκατομμύρια ευρώ τις μικρομεσαίες επιχειρήσεις, με τα προγράμματα εγγύησης του δημοσίου ύψους 2 δισεκατομμυρίων ευρώ για δάνεια επιχειρήσεων με μοναδική προϋπόθεση τη διατήρηση του ίδιου αριθμού προσωπικού για δύο χρόνια, με τα προγράμματα εγγυοδοσίας του ΤΕΜΠΜΕ όπου ογδόντα χιλιάδες επιχειρήσεις εισέπραξαν παραπάνω από 9,5 δισεκατομμύρια ευρώ, με τη στήριξη των μικρομεσαίων επιχειρήσεων μέσω ενός προγράμματος ύψους 1,3 δισεκατομμυρίων ευρώ για επιχειρήσεις τουρισμού, για το εμπόριο, για τη μεταποίηση και για πρώτη φορά για ελεύθερους επαγγελματίες και με την ενίσχυση στον αγροτικό τομέα με τα προγράμματα ΜΠΑΛΤΑΤΖΗΣ και με το πρόγραμμα LEADER ύψους ενός δισεκατομμυρίου ευρώ, συνολικά ποσά 14 δισεκατομμυρίων ευρώ. 
     Με τα μέτρα τα οποία πήρε για τους δανειολήπτες και τα υπερχρεωμένα νοικοκυριά, καμία μοναδική κατοικία δεν κατάσχεται για συνολικές οφειλές για καταναλωτικά δάνεια και πιστωτικές κάρτες που ξεπερνούν τις 20.000 ευρώ. Μέχρι τότε γίνονταν πλειστηριασμοί για ποσά ακόμα μικρότερα από αυτά. Κανένα ακίνητο δεν εκποιείται σε πλειστηριασμό κάτω από την αντικειμενική του αξία. Κανένας πλειστηριασμός δεν γίνεται ως το τέλος του 2009 με την Πράξη Νομοθετικού Περιεχομένου την οποία συζητούμε και σήμερα. 
     Βγάλαμε από το αδιέξοδο εξήντα τέσσερις χιλιάδες νοικοκυριά με τα πανωτόκια. Απαγορεύσαμε την αναγραφή καταχρηστικών όρων συναλλαγών στις τράπεζες. Επιβάλαμε πρόστιμα και αυστηρές ποινές στο τραπεζικό σύστημα. Δώσαμε στους Έλληνες καταναλωτές τη δυνατότητα πρόσβασης στην καταναλωτική πίστη και στα δάνεια από χώρες του εξωτερικού για πιο ανταγωνιστικούς όρους δανειοδότησης, πήραμε μέτρα για τον ΤΕΙΡΕΣΙΑ. 
     Η Νέα Δημοκρατία, λοιπόν, είναι υπερήφανη για την πολιτική της για τις μικρομεσαίες επιχειρήσεις και χαίρομαι που και η Κυβέρνηση σήμερα ακολουθεί τον ίδιο δρόμο κυρώνοντας την Πράξη Νομοθετικού Περιεχομένου του Σεπτεμβρίου του 2009. 
     Όμως, θέλω με την αφορμή της σημερινής συζήτησης να θέσω και δύο άλλα θέματα και να τονίσω από τη μεριά της Αξιωματικής Αντιπολίτευσης τη ρητή μας αντίθεση σε πρόσφατες πραξικοπηματικές αποφάσεις της Κυβέρνησης με την αυθαίρετη τροπολογία για τις γονικές παροχές και τα ποτά. Είναι ένα χαράτσι αγνώστου ποσού, το οποίο βεβαίως θα συζητηθεί αύριο κατά παράβαση των άρθρων 74 και 78 του Συντάγματος και των άρθρων 85 και 88 του Κανονισμού της Βουλής. 
     Επίσης, με αφορμή τη σημερινή συζήτηση θέλω να θέσω και ένα άλλο θέμα. Επαναφέρατε σε ισχύ εγκύκλιο του Οργανισμού Απασχόλησης Ελευθέρων Επαγγελματιών που είχε ανασταλεί την περίοδο της Νέας Δημοκρατίας, όπου οι συνταξιούχοι του Ο.Γ.Α. των 400 ευρώ καλούνται να πληρώσουν αναδρομικά από 1η Νοεμβρίου 2009 πλήρη ασφαλιστική εισφορά στο παλιό ΤΕΒΕ ύψους 111 ευρώ μηνιαίως, αυτήν την πλήρη ασφαλιστική εισφορά για τα μικρά καφενεία σε χωριά που έχουν λιγότερους από διακόσιους κατοίκους. 
     (DE)
      
      (03AD)
      Επειδή, κύριε Υπουργέ, αντλείτε την καταγωγή σας από τη Λάρισα και ασφαλώς, γνωρίζετε τα θέματα αυτά με τα μικρά καφενεία στα μικρά χωριά, από τα οποία ζητάτε τα 111 ευρώ από τα 400 ευρώ που παίρνουν από την αγροτική τους σύνταξη, να τα πληρώσουν ως εισφορές στον Οργανισμό Απασχόλησης Ελευθέρων Επαγγελματικών, δηλαδή, στο παλιό ΤΕΒΕ, να ασφαλιστούν, θα σας παρακαλέσω αυτή την πολιτική να την αλλάξετε και με τροπολογία να αλλάξετε αυτή τη στάση σας, γιατί και τα καφενεία θα κλείσουν και βεβαίως, ένας μεγάλος κόσμος συνταξιούχων, απόμαχων της εργασίας δε θα βρίσκουν πού να συναντηθούν και αυτό θα είναι μεγάλο πλήγμα για την ελληνική ύπαιθρα, για τους ανθρώπους, τους απόμαχους της εργασίας πολύ περισσότερο και βεβαίως και για εσάς, για την Κυβέρνησή σας. Γι’ αυτό το θέμα θα ήθελα, αν μπορείτε και τώρα, να μας δώσετε μια απάντηση.
      Εμείς θα υπερψηφίσουμε το νομοσχέδιο βεβαίως και ελπίζω και σε άλλες περιπτώσεις να έχουμε τη δυνατότητα να συναινούμε με προτάσεις της Κυβέρνησης, αν αυτές είναι προς τη σωστή κατεύθυνση.
      Ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ευάγγελος Αργύρης): Κι εμείς ευχαριστούμε τον κ. Κεφαλογιάννη.
      Το λόγο έχει τώρα ο Κοινοβουλευτικός Εκπρόσωπος του ΠΑ.ΣΟ.Κ. κ. Χρήστος Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, η οικονομία εκπέμπει σήματα S.O.S. και η αγορά ασφυκτιά σε όλους τους τομείς και σε όλα τα επίπεδα. Και ξέρουμε πολύ καλά όλοι μας ότι γι’ αυτό δεν ευθύνεται η παγκόσμια κρίση ούτε βεβαίως και η Κυβέρνηση του ΠΑ.ΣΟ.Κ., η Κυβέρνηση η οποία μόλις τώρα συμπληρώνει τις πρώτες εκατό μέρες.
      Είναι, όμως, αλήθεια ότι η αγορά επηρεάζεται από την περιρρέουσα ατμόσφαιρα, από το κλίμα το οποίο δημιουργείται. Και σίγουρα το κλίμα αυτό δεν είναι το καλύτερο. Ορισμένοι, μάλιστα, επιχειρούν να αποδώσουν τις αποφάσεις και τις επιταγές της Κυβέρνησης σε εξωγενείς παράγοντες, στις αποφάσεις, στις επιδιώξεις και στις επιβουλές των διεθνών οργανισμών.
      Θέλω να είμαστε απολύτως σαφείς. Η Κυβέρνηση του ΠΑ.ΣΟ.Κ., η Κυβέρνηση του Γιώργου Παπανδρέου δεν κρύβεται πίσω από κανένα άλλοθι του εξωτερικού. Δεν κρύβεται και δεν αποδέχεται καμία απολύτως εντολή και υπόδειξη, ούτε επίσης αναζητεί ανεμόμυλους για να πολεμήσει τον εσωτερικό εχθρό.
      Με τη σημερινή νομοθετική πράξη, η Κυβέρνηση προσπαθεί να συγκεράσει δύο αντικρουόμενες πραγματικότητες που ταλαιπωρούν, από τη μία, την αγορά και από την άλλη, τα ταμεία του κράτους, δύο αντικρουόμενες πραγματικότητες τις οποίες κληροδότησε η Νέα Δημοκρατία, τις οφειλές Φ.Π.Α. των επιχειρήσεων. Είναι το πρώτο βήμα μιας ευρύτερης δέσμης μέτρων που θα ακολουθήσουμε για την τόνωση της αγοράς. Διότι μπορεί η αγορά να βομβαρδίζεται καθημερινά από τις φορομπηχτικές και περιοριστικές πληροφορίες για τις οποίες, μάλιστα, κανείς δεν αναλαμβάνει την ευθύνη για τις διαρροές οι οποίες γίνονται, ωστόσο, εδώ μέσα στο Κοινοβούλιο ο Υπουργός, ο κ. Παπακωνσταντίνου, ο Υφυπουργός, ο κ. Σαχινίδης, ο Πρωθυπουργός σε κάθε ευκαιρία, όλοι οι συνάδελφοι εδώ του ΠΑ.ΣΟ.Κ. τονίζουμε αυτό το οποίο κυριαρχεί σε όλα τα νομοπαρασκευαστικά τμήματα της Κυβέρνησης. Διότι ξέρουμε πολύ καλά πως διέξοδος από την κρίση δε μπορεί να υπάρξει χωρίς την τόνωση της ανάπτυξης, δε μπορεί να υπάρξει χωρίς τη διευκόλυνση της παραγωγής και της επιχειρηματικότητας, χωρίς προσέλκυση των επενδύσεων, χωρίς δημιουργία κλίματος σταθερότητας και ασφάλειας στην αγορά, στους εργαζόμενους και στους καταναλωτές.
      Αύριο το πρωί, μάλιστα, εδώ στην Ολομέλεια, θα ξεκινήσει η συζήτηση του πρώτου κομβικού νομοσχεδίου σχετικά με τις τράπεζες και την προστασία των καλόπιστων δανειοληπτών. Αυτό το νομοσχέδιο, που είναι ένα από τα πέντε νομοσχέδια που είχε υποσχεθεί το ΠΑ.ΣΟ.Κ. προεκλογικά ότι θα φέρει στη Βουλή τις πρώτες μέρες της νέας διακυβέρνησης, κινείται στην ίδια κατεύθυνση με τις σημερινές ρυθμίσεις τις οποίες εισάγει με το νομοσχέδιο το οποίο συζητούμε σήμερα το Υπουργείο Οικονομίας.
      Λειτουργούμε μεθοδικά, λειτουργούμε συνεπείς στις προεκλογικές μας δεσμεύσεις, με πολιτικές και νομοθετικές επιλογές όχι αποσπασματικές και άναρχες, αλλά με ένα ολοκληρωμένο σχέδιο εξόδου από την κρίση, ένα σχέδιο που θα προχωρά βήμα-βήμα με τόλμη, αλλά και με δίκαιο και δημοκρατικό τρόπο, με πραγματικά προοδευτικό τρόπο για την έξοδο από την κρίση, για τη διαδικασία της ανάπτυξης που επιδιώκουμε.
      (NP)
(3DE)

	Και επειδή ακούστηκαν διάφορα, θα ήθελα να τονίσω ότι αυτή ακριβώς είναι η μεγάλη μας διαφορά με τη Νέα Δημοκρατία: Εμείς σχεδιάζουμε ολοκληρωμένες πολιτικές και προχωράμε σταδιακά στην εφαρμογή τους, εν αντιθέσει με τη Νέα Δημοκρατία, η οποία εν είδει προεκλογικού πυροτεχνήματος έφερε την Πράξη Νομοθετικού Περιεχομένου στις 16 Σεπτεμβρίου του 2009 και προσπάθησε με αυτήν ακριβώς την πράξη να πείσει ότι είναι μια φιλολαϊκή κυβέρνηση, αφού, όμως, στο μεταξύ στα προηγούμενα πεντέμισι χρόνια είχε γονατίσει στην κυριολεξία τον Έλληνα εργαζόμενο και κάθε ελληνική οικογένεια είχε χάσει την ελπίδα της για ένα καλύτερο αύριο. 
	Το μόνο που κατάφερε η Νέα Δημοκρατία δεκαοκτώ μέρες πριν από τις εκλογές ήταν να αναδείξει τη συνηθισμένη της εικόνα, τη συνηθισμένη εικόνα της νεοδημοκρατικής προχειρότητας, του νεοδημοκρατικού πανικού, λίγο πριν δραπετεύσει ο κύριος Καραμανλής και οι Υπουργοί του από την εξουσία με τα απίστευτα προβλήματα που προκάλεσαν στη χώρα. 
	Επί της ουσίας τώρα των διατάξεων που σήμερα ψηφίζουμε, η Κυβέρνηση στοχεύει, κατ’ αρχάς, να διευκολύνει προσωρινά τις επιχειρήσεις, ακριβώς λόγω της ασφυκτικής έλλειψης ρευστότητας που αντιμετωπίζουν σήμερα λόγω των συνθηκών που όλοι γνωρίζουμε πώς δημιουργήθηκαν. 
	Από την άλλη πλευρά οι Τράπεζες έχουν κλείσει τη στρόφιγγα του δανεισμού για τους δικούς τους λόγους και αύριο θα έχουμε την ευκαιρία να συζητήσουμε και επ’ αυτού. 
	Υπάρχει αλματώδης αύξηση των μεταχρονολογημένων και ακάλυπτων επιταγών και προς έκπληξή μας ακούσαμε τον εισηγητή της Νέας Δημοκρατίας, ο οποίος ούτε λίγο ούτε πολύ μας είπε ότι οι υπερχρονολογημένες και οι ακάλυπτες επιταγές αυξήθηκαν τους τελευταίους μήνες, πολύ περισσότερο μάλιστα μετά τις εκλογές, όπου το ΠΑ.ΣΟ.Κ. ανέλαβε την εξουσία. 
	Την ίδια στιγμή, όμως, οι επιχειρήσεις ζουν τη δική τους πραγματικότητα, γιατί δεν καταφέρνουν να εισπράξουν το Φ.Π.Α. και πολύ συχνά εξαιτίας των πολλαπλών παράλληλων υποχρεώσεων που έχουν –η κάθε επιχείρηση αντιμετωπίζει σήμερα την κρίση που διέρχεται η χώρα- δυσκολεύονται να αποδώσουν το Φ.Π.Α. έγκαιρα στο κράτος. 
	Μέσα σε αυτό το πλαίσιο και μόνο μέσα σε αυτό το πλαίσιο πρέπει να ερμηνεύεται αυτή η διευκόλυνση –γιατί περί διευκόλυνσης πρόκειται- που γίνεται σήμερα προς τις επιχειρήσεις, να καταβάλουν δηλαδή τμηματικά και σε περισσότερες δόσεις το Φ.Π.Α. Κατά τα λοιπά, εκείνο που είναι απολύτως σαφές και καθαρό είναι πως τίποτα δεν χαρίζεται σε κανένα, τίποτα δεν διαγράφεται. 
	Και εδώ θέλω να χαιρετίσω τη δήλωση του Υφυπουργού κυρίου Σαχινίδη, ο οποίος έκανε αποδεκτή την πρόταση των συναδέλφων του ΠΑ.ΣΟ.Κ. –τη διατύπωσαν όλοι σχεδόν οι συνάδελφοι που έλαβαν το λόγο- προκειμένου να  υπάρξει, στα πλαίσια της συζήτησης για το φορολογικό νομοσχέδιο, σαφής δέσμευση ότι θα υπάρξουν αυστηρά κριτήρια και επιπλέον χρονοδιάγραμμα για την εφαρμογή αυτών των μέτρων ούτως ώστε όλα αυτά να τακτοποιηθούν με το φορολογικό νομοσχέδιο που έρχεται στους επόμενους μήνες. 
	Επιπλέον, σήμερα η Κυβέρνηση με αποφασιστικό τρόπο έρχεται να νομοθετήσει για το θέμα της προσωποκράτησης για χρέη έως 150 χιλιάδες ευρώ προς το δημόσιο. 
      Φυσικά, κυρίες και κύριοι συνάδελφοι, όλοι θυμόμαστε σε αυτήν την Αίθουσα τις παλινωδίες της προηγούμενης Κυβέρνησης, η οποία απέφευγε να πάρει θέση ευθέως στη νομολογία των ανωτάτων δικαστηρίων της χώρας, που έλεγε ότι η προσωποκράτηση για χρέη προς το δημόσιο είναι αντισυνταγματική. Αντ’ αυτής, βέβαια –για να μην ξεχνιόμαστε- εκφραζόταν ο κ. Σανιδάς και μέσω αυτού, βεβαίως, οι επιδιώξεις της Κυβέρνησης. 
	Ο κ. Σανιδάς με τις γνωστές εγκυκλίους του, ως εισαγγελέας του Αρείου Πάγου, προσπαθούσε –άγονη οδός- να επαναφέρει την προσωποκράτηση και να παραπέμψει στις καλένδες τη νομολογία των δικαστηρίων. 
	Τα λέω αυτά, γιατί έχω την αίσθηση ότι οι συνάδελφοι της Νέας Δημοκρατίας, οι οποίοι ανέρχονται στο Βήμα έχουν πολύ κοντή μνήμη. Ξεχνούν αυτά τα οποία δεν μπορεί να ξεχάσει ο ελληνικός λαός, δεν μπορεί να ξεχάσει κανένας δημοκράτης πολίτης και πολύ περισσότερο οι συνάδελφοι του Κοινοβουλίου, δεδομένου ότι αυτά τα ζητήματα είχαν τύχει της εκτενούς συζήτησης και κριτικής από όλες τις πτέρυγες του Κοινοβουλίου. Και ήταν αυτή η περίπτωση στην οποία αναφέρθηκαν μία από τις πολλές περιπτώσεις που η Κυβέρνηση της Νέας Δημοκρατίας χρησιμοποίησε τα φερέφωνά της στο χώρο της δικαιοσύνης, για να επιβάλει τη σκληρή πολιτική της χωρίς να εκτεθούν οι Υπουργοί, οι οποίοι κατά τα άλλα ασκούσαν την εξουσία στα επιμέρους Υπουργεία. 
(KO)
    (3NP)
    Εμείς, λοιπόν, σήμερα εκφράζουμε με τον πιο καθαρό τρόπο την πολιτική μας θέση, η οποία λέει ότι είναι δυσανάλογο, είναι άδικο, είναι σκληρό να στερείται ο πολίτης το υπέρτατο αγαθό της ελευθερίας του για χρέη προς το δημόσιο ως ένα ποσό τουλάχιστον, όπως ακριβώς διατυπώνεται στην πρότασή μας. 
    Το ίδιο ισχύει και για την αύξηση του ποσού των οφειλόμενων ασφαλιστικών εισφορών, πάνω από το οποίο επιβάλλεται φυλάκιση και χρηματική ποινή. Ήδη, άλλωστε, το γεγονός ότι κάποιος οφείλει στο δημόσιο έτσι κι αλλιώς έχει δυσμενέστατες επιπτώσεις γι’ αυτόν σε άλλες πτυχές της ζωής του. Είναι δυσβάσταχτο να στερείται και την ελευθερία του. Αυτό, εξάλλου, είχε πει και στο παρελθόν η δικαιοσύνη και αυτό ακριβώς νομοθετεί η Κυβέρνηση σήμερα εναρμονίζοντας τη νομοθεσία με τη νομολογία. 
    Επιπροσθέτως, σήμερα αποφασίζουμε το πάγωμα των πλειστηριασμών για ποσά έως 200.000 ευρώ από τις τράπεζες μέχρι και τον Ιούνιο. Και αυτή ίσως είναι η πιο σημαντική ρύθμιση που συζητείται σήμερα και που αποτελεί μια ουσιαστική, μια μεγάλη ανάσα για χιλιάδες νοικοκυριά που βρίσκονται προ της οδυνηρής διαδικασίας του πλειστηριασμού. Μ’ αυτή τη διάταξη θέλουμε να προστατεύσουμε τη συνοχή της ελληνικής κοινωνίας σε μια κρίσιμη περίοδο, σε μια ασφυκτική κατάσταση από οικονομικής απόψεως, δίνοντας πολύτιμο χρόνο στους δανειολήπτες, έτσι ώστε να μπορέσουν να ανασυνταχθούν οικονομικά, να ανταποκριθούν στις υποχρεώσεις τους προς τις τράπεζες. 
    Δίνουμε επίσης το χρόνο, χωρίς βέβαια να χαρίζουμε χρέη, διότι η απόκτηση μιας στέγης είναι το όνειρο κάθε ελληνικής οικογένειας. Και, εν πάση περιπτώσει, επί πεντέμισι χρόνια η Νέα Δημοκρατία στέρησε το όνειρο κάθε νέου ανθρώπου και κάθε ελληνικής οικογένειας για το μέλλον της. Ε, ας μην της στερήσουμε το όνειρο για να έχει τουλάχιστον ένα σπίτι. Ο τορπιλισμός, όμως, αυτού του ονείρου σημαίνει άμεσο κίνδυνο για την οικονομική ακεραιότητα των νοικοκυριών. Και κανείς πιστεύω σ’ αυτήν την Αίθουσα δεν μπορεί να αναλάβει αυτό το ρίσκο.
    Κυρίες και κύριοι συνάδελφοι, ο Εισηγητής μας κ. Στάθης Κουτμερίδης, ο συνάδελφος ο οποίος είχε το θάρρος της εισήγησης από την πλευρά του Κόμματός μας, εξέτασε με πλήρη και πολύ αναλυτικό τρόπο όλες τις θέσεις μας, επί όλων των σημείων και των θεμάτων τα οποία αφορούν το συγκεκριμένο νομοσχέδιο. 
    Θέλω όμως να σταθώ, κύριε Υπουργέ, σε ένα άλλο σχόλιο. Σήμερα η χώρα διέρχεται πράγματι μια εξαιρετικά δύσκολη φάση, λόγω ακριβώς των σοβαρών δημοσιονομικών προβλημάτων τα οποία αντιμετωπίζουμε. Η αλήθεια είναι ότι ο κόσμος αγωνιά. Οι επιχειρήσεις αντιμετωπίζουν σοβαρά αδιέξοδα. Η αγορά ασφυκτιά. Οι τράπεζες επιχειρούν και εκείνες να ενισχύσουν το δικό τους ανταγωνισμό, τη δική του ανταγωνιστική δυνατότητα στη διεθνή τραπεζική αγορά και ενδεχομένως αδιαφορούν λίγο -όχι πολύ- όσον αφορά την εγχώρια αγορά. 
    Από την άλλη πλευρά, η Κυβέρνηση –και θέλω να ελπίζω- και οι άλλες πολιτικές δυνάμεις του Κοινοβουλίου έχουν ευθύνη να ανταποκριθούμε στις απαιτήσεις του κόσμου, στις απαιτήσεις των καιρών. Έχουμε ευθύνη με συνεκτικό τρόπο, με ουσιαστικό λόγο, με καθαρές θέσεις να ανταποκριθούμε στις απαιτήσεις εκείνων που έχει ανάγκη η οικονομία μας: των μικρομεσαίων επιχειρήσεων, των μικρομεσαίων επιχειρηματιών, των ανθρώπων που έχουν ανάγκη, αυτών που ζουν κάτω από το όριο της φτώχειας, εκείνων οι οποίοι στηρίζουν με την καθημερινότητά τους τη λειτουργία της αγοράς και της οικονομίας. 
    (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
    Γι’ αυτό και χρειάζεται σε κάθε βήμα μας και σε κάθε στάση μας, με κάθε μέτρο να επιχειρούμε να τους δημιουργούμε εμπιστοσύνη και σιγουριά. 
    Γι’ αυτό και ορισμένες από τις κορώνες οι οποίες ακούστηκαν σήμερα μέσα στην Αίθουσα αυτή από ορισμένα από τα κόμματα της Αντιπολίτευσης είναι κορώνες οι οποίες δεν συμβάλλουν στη δημιουργία αυτού του κλίματος που έχει ανάγκη η ελληνική κοινωνία και η αγορά. 
    (Στο σημείο αυτό την Προεδρική Έδρα καταλαμβάνει ο ΣΤ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
    Θέλω να ελπίζω ότι στην αυριανή συζήτηση για το νομοσχέδιο για την προστασία των δανειοληπτών, όπως επίσης και στα νομοσχέδια τα οποία έρχονται αυτή την εβδομάδα στις Κοινοβουλευτικές Επιτροπές, θα κυριαρχήσει η μετριοπάθεια και κυρίως θα περιοριστούμε όλοι και όλα τα κόμματα στην επί της ουσίας πολιτική αντιπαράθεση και όχι στα επικοινωνιακά τρικ και στις επικοινωνιακές κορώνες, τις οποίες πολύ εύκολα ορισμένοι που είναι εθισμένοι σε αυτού του είδους την πολιτική αντιπαράθεση και όχι στην κοινοβουλευτική διαδικασία επιδίδονται τελευταίως. 
    Σας ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον Κοινοβουλευτικό Εκπρόσωπο του ΠΑ.ΣΟ.Κ. κ. Χρήστο Παπουτσή. 
    Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Νικόλαος Καραθανασόπουλος για δώδεκα λεπτά.
    
    
    (TR)
      (3KO)
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε.
      Βεβαίως, η σημερινή συζήτηση για την κύρωση της Πράξις Νομοθετικού Περιεχομένου συμπίπτει με τις εκατό μέρες διακυβέρνησης της χώρας από τη νέα Κυβέρνηση, την Κυβέρνηση του ΠΑ.ΣΟ.Κ., που άλλωστε η ίδια η Κυβέρνηση του ΠΑ.ΣΟ.Κ. την είχε θέσει ως ορόσημο. Μία επέτειος, η οποία ας το πούμε έτσι, χαρακτηρίζεται από μία προσπάθεια να αξιοποιηθεί η πολιτική της Ευρωπαϊκής Ένωσης, ότι η Κυβέρνηση εκβιάζεται από την Ευρωπαϊκή Ένωση  και από τους Επιτρόπους στα πλαίσια της δημοσιονομικής πειθαρχίας.
       Όμως, αυτή η εικόνα, η εικόνα δηλαδή του εκβιασμού είναι ψευδεπίγραφη, γιατί ακριβώς δεν έχουμε να κάνουμε με συγκρουόμενα συμφέροντα, με αντιτιθέμενα συμφέροντα, με αντιτιθέμενες πολιτικές. Βρίσκεται τόσο η πολιτική της Κυβέρνησης του ΠΑ.ΣΟ.Κ., αλλά και της Ευρωπαϊκής Ένωσης στην ίδια ρώτα. Και βεβαίως, αξιοποιείται η πίεση, εντός εισαγωγικών ή εκτός, όπως θέλετε πείτε το, της Ευρωπαϊκής Ένωσης από την Κυβέρνηση για να επιταχύνει διαδικασίες υλοποίησης των αντιλαϊκών αναδιαρθρώσεων. Αξιοποιείται δηλαδή αυτή η πίεση, συμπληρώνει την κυβερνητική πολιτική.
      Δεύτερο ζήτημα. Ασκείτε στην Κυβέρνηση του ΠΑ.ΣΟ.Κ. μία άδικη κριτική -και οφείλουμε να το ομολογήσουμε- ότι η Κυβέρνηση του ΠΑ.ΣΟ.Κ. δεν έχει σχέδιο. Αντίθετα, εμείς ως Κ.Κ.Ε. υποστηρίζαμε, αλλά και υποστηρίζουμε ότι η Κυβέρνηση έχει σχέδιο, όπως αυτό το εξέφρασε προεκλογικά, αλλά και προγραμματικά. Και βεβαίως και με βάση και τις ίδιες τις δηλώσεις του κυρίου Πρωθυπουργού το σχέδιο της Κυβέρνησης του ΠΑ.ΣΟ.Κ. είναι συμβατό με το σχέδιο ανασυγκρότησης της ευρωενωσιακής οικονομίας, κάτι το οποίο φρόντιζε, προσπαθούσε να κάνει και η προηγούμενη Κυβέρνηση της Νέας Δημοκρατίας.
      Έτσι λοιπόν, με λίγα λόγια το σχέδιο της Κυβέρνησης του ΠΑ.ΣΟ.Κ. δεν είναι τίποτε άλλο παρά μία προσπάθεια να ικανοποιήσει τις ανάγκες της πλουτοκρατίας, προσαρμοσμένο στις συνθήκες της κρίσης, αλλά και των δημοσιονομικών ελλειμμάτων και χρεών, που ειρήσθω εν παρόδω, αυτά τα δημοσιονομικά ελλείμματα και τα χρέη είναι αποτέλεσμα διαχρονικά της πολιτικής που ασκήθηκε στη χώρα μας, είτε από τις Κυβερνήσεις του ΠΑ.ΣΟ.Κ. είτε από τις Κυβερνήσεις της Νέας Δημοκρατίας, αλλά και βεβαίως, είναι αποτέλεσμα της συμμετοχής της χώρας μας στην Ευρωπαϊκή Ένωση. Και έχουμε συγκεκριμένα στοιχεία. Για παράδειγμα ο κρατικός Προϋπολογισμός ο οποίος ψηφίστηκε πολύ πρόσφατα για το 2010, ανεξάρτητα της φερεγγυότητάς του, έχει συγκεκριμένη κατεύθυνση, έχει συγκεκριμένο περιεχόμενο και προσανατολισμό. Ποιος είναι αυτός για παράδειγμα στο σκέλος των εσόδων; Αυξάνει τη φορολογία των λαϊκών εισοδημάτων. Έχουμε υπέρογκη αύξηση των έμμεσων φόρων και μάλιστα πολύ σύντομα ήλθε να διαψευστεί από την ίδια την Κυβέρνηση ο Προϋπολογισμός. Ενώ προέβλεπε 10% αύξηση στον ειδικό φόρο κατανάλωσης στα τσιγάρα και στα ποτά, αυτός αυξήθηκε κατά 20% με την πρόσφατη τροπολογία την οποία κατέθεσε σε άσχετο νομοσχέδιο η Κυβέρνηση. 
      Έχουμε την υπέρογκη αύξηση των τελών κυκλοφορίας, που ουσιαστικά κλήθηκαν να πληρώσουν τα πιο φτωχά και εξαθλιωμένα στρώματα, ακριβώς γιατί βασίστηκε στην παλαιότητα των αυτοκινήτων.
      Αλλά και στο σκέλος των δαπανών έχει σαφή προσανατολισμό. Ο προσανατολισμός δεν είναι άλλος παρά οι δαπάνες στην κατεύθυνση οι οποίες εξυπηρετούν, διευκολύνουν τις συνθήκες αναπαραγωγής του κεφαλαίου, αλλά και συντήρησης ενός μηχανισμού τέτοιου στο δημόσιο τομέα, με τις αλλεπάλληλες και επικαλυπτόμενες επιτροπές, οι οποίες λειτουργούν ως θεματοφύλακας ακριβώς αυτής της πολιτικής. Και εδώ γεννάται το ερώτημα το οποίο αναπαράγεται από μία σειρά κυβερνητικών στελεχών σε διάφορες περιπτώσεις, ότι δεν υπάρχουν χρήματα. Το ανάφερε για παράδειγμα χθες ο Υπουργός Εργασίας ο κ. Λοβέρδος, ότι ο ΟΑΕΔ δεν έχει χρήματα να πληρώσει το επίδομα στους απολυμένους, το επίδομα των ανέργων. Όμως, ο ίδιος ο ΟΑΕΔ και το Υπουργείο Εργασίας βρίσκει χρήματα να χρηματοδοτήσει τις ασφαλιστικές εισφορές στις επιχειρήσεις για τους νεοπροσλαμβανόμενους και μάλιστα για μία πενταετία.
      
                                  (XF)
      (3TR)
      Από την άλλη έχουμε ενέργειες της Κυβέρνησης που επιβραβεύουν. Γιατί τι διαφορετικό ήταν η απόφαση της Κυβέρνησης και της αρμοδίου Υπουργού να αυξήσει στο τέλος του έτους και εν μέσω των εορτών, κατά 7,5 ευρώ τη MW από τις ανανεώσιμες πηγές ενέργειας, από την αιολική ενέργεια; Ακρίβυνε μήπως το κόστος του αέρα; Αντίθετα αυτή η αύξηση των 7,5 ευρώ τη MW πήγε στην τσέπη των επιχειρήσεων, οι οποίες δραστηριοποιούνται στο χώρο των ανανεώσιμων πηγών ενέργειας, των αιολικών πάρκων, για να αυξήσουν την κερδοφορία τους. 
      Η Κυβέρνηση στηρίζει ακόμα περισσότερο την κερδοφορία και ταυτόχρονα δρομολογεί αλλαγές, ανατροπές σε αντεργατική κατεύθυνση τόσο στα εργασιακά όσο και στα ασφαλιστικά δικαιώματα. Επιβεβαιώνεται δηλαδή και με άλλο τρόπο, όπως είναι για παράδειγμα και η σημερινή συνεδρίαση του ψευδεπίγραφου διαλόγου που γίνεται στο Υπουργείο Εργασίας για το ασφαλιστικό. Έχουμε νέους φόρους και πόρους, οι οποίοι θα κληθούν να τους πληρώσουν οι εργαζόμενοι και τα λαϊκά στρώματα για να χρηματοδοτηθεί το ασφαλιστικό σύστημα, ενώ απαλλάσσεται το κράτος και η εργοδοσία από τα χρέη και από τις ασφαλιστικές εισφορές στα ασφαλιστικά ταμεία. 
      Άρα, ξεδιπλώνει η Κυβέρνηση με όλους τους τρόπους μία θύελλα αντεργατικών, αντιλαϊκών μέτρων. Σ’ αυτά τα πλαίσια κινείται και η εφαρμογή του ΕΣΠΑ και το σχέδιο ΚΑΛΛΙΚΡΑΤΗΣ, το οποίο εξυπηρετεί αυτή τη λογική και συνέπεια είναι και η συζήτηση για την αναπροσαρμογή και την αλλαγή του φορολογικού νόμου, όπου θα σηματοδοτήσει μια νέα φοροεπιδρομή απέναντι στα λαϊκά εισοδήματα.
      Έτσι, η Κυβέρνηση αξιοποιεί τόσο την πολιτική του καρότου -είναι η κοινωνική διαβούλευση που προσπαθεί ακριβώς να χειραγωγήσει τους εργαζόμενους- αλλά και την πολιτική του μαστίγιου μέσα από την καταστολή των εργατικών λαϊκών κινητοποιήσεων και την ποινικοποίηση. 
      Έχουμε μια συνέχεια στην κυβερνητική πολιτική, συνέχεια στην αντιλαϊκότητα αυτής της πολιτικής, γιατί τόσο η Νέα Δημοκρατία όσο και το ΠΑ.ΣΟ.Κ. είναι υπηρέτες των ίδιων αφεντάδων, δηλαδή της πλουτοκρατίας. Κι αυτή η συνέχεια επιβεβαιώνεται και με τη συγκεκριμένη Πράξη Νομοθετικού Περιεχομένου, η οποία ήταν ενέργεια της προηγούμενης Κυβέρνησης, της Νέας Δημοκρατίας και έρχεται να την εφαρμόσει και νομοθετικά η σημερινή Κυβέρνηση του ΠΑ.ΣΟ.Κ.
      Λοιπόν, τι έχουμε; Έχουμε μια τμηματική καταβολή -άλλωστε αναφέρθηκε αναλυτικά ο εισηγητής μας στο ζήτημα αυτό- του Φ.Π.Α., διευκόλυνση ουσιαστικά των επιχειρήσεων και μάλιστα χωρίς όριο. Κι αυτό τι σημαίνει; Αυτός ο πόρος, το Φ.Π.Α., έχει προεισπραχτεί από τους ίδιους, από τις λαϊκές οικογένειες. Πρόκειται δηλαδή για χρήματα τα οποία έχουν εισπράξει οι επιχειρήσεις. Και εγώ θα το καταλάβαινα αυτό, θα το καταλαβαίναμε ως κόμμα, για τις πολύ μικρές επιχειρήσεις, τις οικογενειακού χαρακτήρα, που έχουν προβλήματα, να υπάρξει μια διευκόλυνση. Αλλά για τις πολύ μεγάλες επιχειρήσεις, οι οποίες είναι κερδοφόρες, εισηγμένες στο Χρηματιστήριο, τι χρέος έχει η Κυβέρνηση να κάνει αυτή τη διευκόλυνση, από τη στιγμή που έχουν κέρδη και έχουν προεισπράξει το Φ.Π.Α.; Γιατί δεν βάζει όριο; Γιατί είναι άλλο πράγμα να χρωστάς χίλια ευρώ και άλλο πράγμα να χρωστάς ένα εκατομμύριο ή δύο εκατομμύρια ευρώ και να διευκολύνεσαι. Γιατί ακριβώς αυτό το ένα ή τα δύο εκατομμύρια μπορεί να τα αξιοποιήσεις και με άλλους τρόπους στο διάστημα  αυτό των δύο μηνών.
      Άρα, έπρεπε να μπει όριο. Και εμείς λέμε πολύ καθαρά ότι το όριο θα έπρεπε να ήταν 5.000 και μάλιστα αυτό θα διευκόλυνε αν ήταν και άτοκες αυτές οι δύο δόσεις και όχι με το επιτόκιο του 1%. Να, λοιπόν, γιατί λέμε ότι έχει συγκεκριμένη στόχευση αυτή η πολιτική, την οποία εξυπηρετείτε. 
      Όσον αφορά το πάγωμα των πλειστηριασμών των 200.000 ευρώ, γιατί η πρώτη κατοικία πρέπει να μπαίνει στη διαδικασία του πλειστηριασμού; Εμείς λέμε και είναι πάγια θέση του Κ.Κ.Ε., ότι η πρώτη κατοικία δεν πρέπει να οδηγείται σε πλειστηριασμό, όπως και η υπόθεση προσωποκράτησης για χρέη προς το δημόσιο. Κανονικά θα πρέπει να καταργηθεί αυτό το αναχρονιστικό σύστημα, το οποίο υπάρχει για προσωποκράτηση για χρέη προς το δημόσιο και μάλιστα προσωποκράτηση για τα άτομα, για τα πρόσωπα. Για τα νομικά πρόσωπα, τις ανώνυμες εταιρείες, δεν υπάρχει σχέδιο προσωποκράτησης, δεν υπάρχει διάταξη προσωποκράτησης. 
      Η αποσιώπηση της αντίστοιχης λογικής, της αντίστοιχης κατεύθυνσης είναι οι ασφαλιστικές εισφορές. Με τον τρόπο αυτό εντάσσετε μέσα και τις μεγάλες επιχειρήσεις. Τι θα πει «ασφαλιστική εισφορά προς το ΙΚΑ»; Δεν είναι χρήματα του εργαζόμενου, τα οποία έχει προεισπράξει η επιχείρηση και πρέπει να τα αποδώσει στο ΙΚΑ; Είναι άλλο πράγμα και είναι κατανοητό, κάποιος ο οποίος μπορεί να χρωστάει τις προσωπικές του εισφορές ως επαγγελματίας, ως βιοτέχνης, ως έμπορος, ως αυτοαπασχολούμενος στον ΟΑΕ και να διευκολυνθεί και να καταργηθεί η διαδικασία της προσωποκράτησης και της ποινικοποίησης για τα χρέη που μπορεί να έχει προς τον ΟΑΕ και άλλο ζήτημα είναι οι ασφαλιστικές εισφορές στο ΙΚΑ.
      
      
      
      
(SX)
    (3XF)
Αυτές τις ασφαλιστικές εισφορές οι εργαζόμενοι τις έχουν ήδη καταβάλει μέσα από αυτή τη διαδικασία και τις αξιοποιεί ο επιχειρηματίας κεφαλαιοκράτης για άλλους σκοπούς και άλλες δράσεις.
    Έτσι, λοιπόν, κατά τη γνώμη μας –και επιβεβαιωνόμαστε από αυτή την κριτική την οποία κάνουμε- αποτελεί ψευδεπίγραφη αιτιολογία ότι η συγκεκριμένη Πράξη Νομοθετικού Περιεχομένου στηρίζει τις μικρές επιχειρήσεις. Ουσιαστικά, διευκολύνει τους κεφαλαιοκράτες. Και αυτή είναι η επιβεβαίωση των πραγμάτων. 
    Διότι στο κάτω-κάτω της γραφής, ακόμα και αυτό να ήθελε να κάνει, δεν αποτελεί τίποτα άλλο παρά μία ασπιρίνη σε όλη αυτή τη διαδικασία. Και πρέπει να τοποθετηθούμε συγκεκριμένα και ολόπλευρα. 
    Ποιες είναι οι αιτίες των προβλημάτων που αντιμετωπίζουν οι μικρές επιχειρήσεις, οι αυτοαπασχολούμενοι, οι επαγγελματίες, οι έμποροι και οι βιοτέχνες; Δεν είναι βασική αιτία η πτώση του τζίρου; Πού οφείλεται αυτή η πτώση του τζίρου; Αφενός μεν ότι συρρικνώνεται διαρκώς και διαχρονικά το λαϊκό εισόδημα και αφετέρου ότι έχουμε μία μετατόπιση του τζίρου από τις μικρές επιχειρήσεις στις πολύ μεγάλες, στις πολυεθνικές και στα πολυκαταστήματα.
    Άρα, να ποια είναι η αιτία. Ο ανταγωνισμός. Ο κεφαλαιοκρατικός ανταγωνισμός, ο καπιταλιστικός ανταγωνισμός είναι αυτός που πνίγει τις μικρές επιχειρήσεις και τους επαγγελματίες. 
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
    Η δράση, δηλαδή, των κεφαλαίων, η δράση των μονοπωλίων πνίγει τους επαγγελματίες και τις οικογενειακού χαρακτήρα επιχειρήσεις. 
    Ταυτόχρονα, είναι και η πολιτική της Ευρωπαϊκής Ένωσης και των κυβερνήσεων, είτε αυτό έχει να κάνει με το ασφαλιστικό είτε έχει να κάνει με το φορολογικό σύστημα είτε έχει να κάνει με το ωράριο και την απελευθέρωσή του ή την επαγγελματική στέγη.
    Έτσι, λοιπόν, από αυτή την άποψη είναι συνυπεύθυνες οι κυβερνητικές πολιτικές για τα προβλήματα που αντιμετωπίζουν οι επαγγελματίες.
    Συνεπώς, η έξοδος από την κρίση –και ολοκληρώνω με αυτό- δεν είναι ζήτημα εθνικής υπόθεσης. Δεν ευθύνονται οι εργαζόμενοι, δεν ευθύνονται οι αυτοαπασχολούμενοι, οι επαγγελματίες, οι φτωχοί αγρότες για την κρίση, για τα δημοσιονομικά ελλείμματα και για τα χρέη. Άρα, δεν πρέπει να πληρώσουν δεκάρα τσακιστή. Να πληρώσουν αυτοί που ευθύνονται. Και ευθύνονται οι κεφαλαιοκράτες και η υπερσυσσώρευση κερδών που είχαν. Αυτή είναι η πραγματική αιτία. Ευθύνονται οι κυβερνητικές πολιτικές που στήριξαν, που εξυπηρέτησαν αυτά τα συμφέροντα. 
    Έτσι, λοιπόν, δεν μπορεί να είναι εθνική υπόθεση η έξοδος από την κρίση. Αντίθετα, επιβεβαιώνεται για μία ακόμη φορά ότι υπάρχουν δύο δρόμοι για ανάπτυξη της ελληνικής οικονομίας. Ο ένας δρόμος είναι αυτός ο οποίος διαχρονικά ακολουθείται στον τόπο μας, που κάνει τους πλούσιους, πλουσιότερους και τους φτωχούς, φτωχότερους. Ο άλλος δρόμος είναι της ρήξης, της ανατροπής, της κοινωνικοποίησης των βασικών και συγκεντρωμένων μέσων παραγωγής που θα αντιμετωπίσουν τις αιτίες της αναρχίας της αγοράς και της παραγωγής που είναι υπεύθυνες για την κρίση και ταυτόχρονα θα συμβάλουν στις μικρές επιχειρήσεις, στους αυτοαπασχολούμενους μέσα από τη δημιουργία ενός παραγωγικού συνεταιρισμού που μπορεί να ανταποκριθεί στις σύγχρονες και διευρυμένες ανάγκες των κοινωνικών αυτών στρωμάτων.
    Αυτή είναι η διέξοδος. Σε αυτή τη διέξοδο καλεί το Κ.Κ.Ε. να πορευθούν τα πλατιά λαϊκά στρώματα, αμφισβητώντας και απειθαρχώντας στη λογική του διαλόγου και της ψεύτικης κοινωνικής συναίνεσης, αλλά ανοίγοντας το δρόμο του αγώνα, της ρήξης και της ανατροπής. Μέσα από αυτή τη διαδικασία μπορούμε να προχωρήσουμε.
    Είναι φανερό ότι μετά από αυτά, δεν μπορούμε να ψηφίσουμε το παρόν σχέδιο νόμου.
    Σας ευχαριστώ.
    ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον συνάδελφο κ. Καραθανασόπουλο από το Κομμουνιστικό Κόμμα Ελλάδας. 
      Ο Κοινοβουλευτικός Εκπρόσωπος του Λαϊκού Ορθοδόξου Συναγερμού, κ. Αστέριος Ροντούλης έχει το λόγο. 
      Έχετε το λόγο για έξι λεπτά, κύριε συνάδελφε, γιατί έχει μιλήσει ο Πρόεδρος του Κόμματος.
      ΑΣΤΕΡΙΟΣ ΡΟΝΤΟΥΛΗΣ : Ευχαριστώ, κύριε Πρόεδρε. 
      Ακούγεται από την πλευρά του ΠΑ.ΣΟ.Κ μία μόνιμη επωδός αυτές τις ημέρες, ότι η Νέα Δημοκρατία –και την ψέγει το ΠΑ.ΣΟ.Κ. για αυτό– έχει καταστεί ουρά του Λαϊκού Ορθοδόξου Συναγερμού. 
      Εγώ, δεν καταλαβαίνω προς τι ο ψόγος, κύριε Παπουτσή. Αυτό είναι τιμή και καμάρι της Νέας Δημοκρατίας, να υιοθετεί τις θέσεις του Λαϊκού Ορθοδόξου Συναγερμού.
      ΠΕΤΡΟΣ ΕΥΘΥΜΙΟΥ: Διαπίστωση.
      ΑΣΤΕΡΙΟΣ ΡΟΝΤΟΥΛΗΣ: Άρα, λοιπόν, εύσημα πρέπει να αποδώσετε και όχι ψόγο και όχι μομφή.
      Καλό, όμως, είναι να αφήσετε τα της Νέας Δημοκρατίας και του Λαϊκού Ορθοδόξου Συναγερμού και να ασχοληθείτε με τα δικά σας. Διότι, μέσα σε αυτήν εδώ την Αίθουσα ακούστηκε προ ολίγων λεπτών από τον κ. Παπουτσή ότι κάποια κόμματα υποβαθμίζουν την κοινοβουλευτική διαδικασία, τον διάλογο εντός του Κοινοβουλίου, όπως είπε χαρακτηριστικά. Ωραία.
      Εγώ θέλω, λοιπόν, να ρωτήσω τον κ. Παπουτσή: Όταν ο Πρωθυπουργός της χώρας, από αυτό εδώ το Έδρανο, δηλώνει με παρισσεία ότι οι πρακτικές του παρελθόντος θα τελειώσουν -τουτέστιν, δεν θα έρχεται τροπολογία σε άσχετο νομοσχέδιο- και δεν τηρείται η δέσμευση αυτή του Πρωθυπουργού, που έγινε εδώ μέσα στη Βουλή, τότε, ποιος υποβιβάζει το Κοινοβούλιο, κύριε Παπουτσή; Τα κόμματα της Αντιπολιτεύσεως ή η πρακτική του ΠΑ.ΣΟ.Κ;
    
    (ZE)
    
    
    
    
    
     (3SX)
     Δεύτερο ερώτημα: Ενθυμείσθε πολύ καλά και αν δεν ενθυμείσθε, θα σας το θυμίσω τώρα, όταν συζητούσαμε και ψηφίζαμε το νομοσχέδιο για την απόδοση του επιδόματος κοινωνικής αλληλεγγύης ο υποφαινόμενος ρώτησε τον κ. Σαχινίδη: Πείτε μου, κύριε Υφυπουργέ –είχα ρωτήσει τότε τον κ. Σαχινίδη- από τα 2.257.500 ανθρώπους δικαιούχους που θα λάβουν αυτό το επίδομα κοινωνικής αλληλεγγύης πόσοι αλλοδαποί θα το λάβουν; Τότε ο κ. Σαχινίδης και αυτό είναι καταγεγραμμένο στα Πρακτικά μου απήντησε μάξιμουμ χίλιοι πεντακόσιοι. Και τώρα με εκπομπή του ΕΧΤΡΑ του  κ. Σπίνου του εξαίρετου αυτού και έγκριτου δημοσιογράφου και όπως σας κατέθεσε και στοιχεία ο εισηγητής μας ο κ. Αϊβαλιώτης έχουν γίνει οι χίλιοι πεντακόσιοι άνω των είκοσι χιλιάδων. Προσεγγίζει το νούμερο αυτή τη στιγμή που μιλάμε τις είκοσι δύο χιλιάδες. 
     Και προς επίρρωση των λόγων μου θέλω να σας πω το εξής: Τόση ώρα σας βομβαρδίζουμε γι’ αυτό το πράγμα παρουσία του αρμοδίου καθ’ ύλην Υφυπουργού και δεν λαμβάνουμε μια απάντηση από την κυβέρνηση όχι από σας. Τόση ώρα, κύριε Σαχινίδη ακούτε να διατυπώνουμε αυτό το επιχείρημα. Ήσασταν ο καθ’ ύλην αρμόδιος Υφυπουργός όταν συζητήσαμε το θέμα. Εσείς δεσμευτήκατε για χίλια πεντακόσια άτομα μάξιμουμ. Είναι καταγεγραμμένο στα Πρακτικά, υπάρχουν τα DVD. Σας το λέμε συνεχώς αυτό και εσείς δεν μας απαντάτε. Θα μας απαντήσετε στη δευτερολογία σας; Περιμένουμε να λάβουμε μία επίσημη απάντηση από την κυβέρνηση. 
     Αυτό, κύριε Παπουτσή, είναι αναβάθμιση του κοινοβουλευτικού διαλόγου και όχι το να κωφεύει η κυβέρνηση σε αυτά που ακούει από την αντιπολίτευση, αλλά να ανταπαντά αν έχει στοιχεία βέβαια να τα ανταπαντήσει και το θάρρος να ανταπαντήσει. 
     Έρχομαι τώρα στο ζήτημα των πλειστηριασμών. Ακούω Βουλευτές του ΠΑ.ΣΟ.Κ. έχουν βγει τώρα ανά την επικράτεια και λένε, είδατε μπλοκάρουμε τους πλειστηριασμούς, τα βάζουμε με την κυβέρνηση, μέχρι τα μέσα του 2010 θα υπάρχει απαγόρευση πλειστηριασμών. Προσέξτε τώρα τι κρύβεται πίσω από αυτή τη λογική, διότι δεν είναι μία λογική σύγκρουσης με το τραπεζικό κεφάλαιο. Είναι μια λογική συναίνεσης με τις τράπεζες. Και ακούστε, αγαπητοί συνάδελφοι γιατί: Αυτή τη στιγμή υπάρχει ένα απόθεμα στους εργολάβους γύρω στις  εκατό χιλιάδες κατοικίες στην αγορά κατοικιών. Οι τιμές όμως δεν πέφτουν, διατηρούνται σε υψηλά επίπεδα τεχνητά εν αναμονή ξεπεράσματος της κρίσεως.  Προσέξτε τώρα τι θα γίνει: Εάν οι τράπεζες βγάλουν σε πλειστηριασμό πενήντα χιλιάδες κατοικίες, τότε θα γίνει μια πολύ μεγάλη ανατροπή στην αγορά κατοικιών. Θα καταρρεύσουν οι τιμές δηλαδή των κατοικιών. Τουτέστιν αυτά που έχουν στα χέρια τους οι τράπεζες, τα ακίνητα δηλαδή θα γίνουν μπούμερανγκ για τις ίδιες γιατί στους πλειστηριασμούς που θα τα βγάζουν δεν θα μπορούν να πάρουν την αξία ούτως ώστε να καλυφθούν οι απαιτήσεις τους. Άρα, λοιπόν, τι κάνουν οι τράπεζες; Θέλουν το μέτρο αυτό, θέλουν την αναστολή των πλειστηριασμών, το επιδιώκουν οι ίδιες εν αναμονή να κερδίσουν χρόνο,  να ξεπεράσουμε τη κρίση. Το λέω αυτό γιατί...
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, επειδή σας σέβομαι πάρα πολύ αν μου πείτε να κατεβώ τώρα, θα κατεβώ, αλλά θέλω ένα τρίλεπτο ακόμη. 
     ΠΡΟΕΔΡΕΥΩΝ (Βαϊτσης Αποστολάτος): Ορίστε, κύριε συνάδελφε, συνεχίστε. 
     ΑΣΤΕΡΙΟΣ ΡΟΝΤΟΥΛΗΣ: Σας ευχαριστώ πολύ. 
     Τι θέλω να πω αγαπητοί συνάδελφοι; Να μην εμφανίζεται το ΠΑ.ΣΟ.Κ. ως κήρυκας των συμφερόντων του απλού λαού. 
     (PE)
     
      
      (3ZE)
      Συναινεί το τραπεζικό κεφάλαιο. Εκεί που δεν συναινεί, βλέπετε ότι υπάρχει αντίδραση. Όταν συναινεί, σιωπά. Άρα, λοιπόν, μην το παίζετε ήρωες των λαϊκών μαζών.
      Θέλω να ρωτήσω τον κύριο Υφυπουργό το εξής, μια που αναφέρθηκα στους πλειστηριασμούς. Για το διάστημα από την 1η Ιανουαρίου μέχρι αύριο 13 Ιανουαρίου τι θα γίνει με τους πλειστηριασμούς; Υπάρχει νομοθετικό κενό από την 1η έως τις 13 Ιανουαρίου. Το έχετε σκεφθεί αυτό; Η προηγούμενη ρύθμιση της Νέας Δημοκρατίας κάλυπτε μέχρι τα τέλη Δεκεμβρίου του 2009. Τώρα, έχουμε 12 Ιανουαρίου και αύριο 13, στο διάστημα από την 1η έως τις 12 Ιανουαρίου τι γίνεται; Σας ερωτώ τώρα και περιμένω μια απάντηση, αν και πάλι δεν θα μου απαντήσετε, για αυτό το νομοθετικό κενό. 
      Έρχομαι τώρα στην προσωποκράτηση. Με την προσωποκράτηση πρέπει να τελειώνουμε μία και καλή. Είναι αδιανόητο να μπαίνει στη φυλακή άνθρωπος για χρέη. Δεν είναι άποψη του Λαϊκού Ορθοδόξου Συναγερμού, είναι άποψη του Ανωτάτου Ειδικού Δικαστηρίου, όταν ετέθη το θέμα. Τι είπε, δηλαδή, το Ανώτατο Ειδικό Δικαστήριο; Είπε ότι η προσωποκράτηση είναι ένα μέτρο αντισυνταγματικό, διότι προσβάλλει βάναυσα την αξία, την προσωπικότητα του ανθρώπου και τα ατομικά δικαιώματα. Τέλος! Άρα, λοιπόν, όσον αφορά τα χρέη –δεν αναφέρομαι σε υπεξαίρεση δημοσίου χρήματος και το λέω, για να μην γίνουν συγχύσεις- θα πρέπει να τελειώνουν. 
      Ο Σόλων έδειξε το δρόμο, αγαπητοί συνάδελφοι, στην αρχαιότητα. Η σεισάχθεια στην καρδιά της είχε αυτό ακριβώς, την απαλλαγή των Αθηναίων από τα χρέη τους. Αυτό ήταν η καρδιά της σεισάχθειας. Λόγω των χρεών τους, οι Αθηναίοι γίνονταν δούλοι. Τώρα, επειδή βεβαίως δεν ζούμε σε μια δουλοκτητική κοινωνία, αλλά σε ένα άλλο κοινωνικοπολιτικό μόρφωμα, που δεν ξέρω τι είναι τέλος πάντων, αν είναι νεοφεουδαρχία ή οτιδήποτε άλλο, πάντως σε κάθε περίπτωση, επειδή τώρα δεν μπορούμε να τον κάνουμε δούλο, τον βάζουμε στη φυλακή. Είναι το αντίστοιχο. Και αυτό συμβαίνει, παραδείγματος χάρη, κύριε Παπουτσή, με τους οφειλέτες εισφορών στον ΟΑΕΕ, με ελεύθερους επιχειρηματίες δηλαδή που μέσα σε ένα μήνα, από τότε που οι οφειλές τους καθίστανται απαιτητές, θα πρέπει είτε να πληρώσουν είτε να οδηγηθούν στη φυλακή, έχοντας ποινικές κυρώσεις και πρόστιμα επιπροσθέτως. Με αυτά τα πράγματα, με τις προσωποκρατήσεις πρέπει να τελειώνουμε. Ζούμε σε μια δημοκρατική κοινωνία και θα πρέπει να τιμήσουμε την ίδια τη δημοκρατία μας.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
    ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον Κοινοβουλευτικό Εκπρόσωπο του ΛΑ.Ο.Σ., τον κ. Ροντούλη.
    Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Παναγιώτης Λαφαζάνης για δώδεκα λεπτά.
    ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
    Θα ήθελα να ευχηθώ στο Προεδρείο «καλή χρονιά» και «καλή δουλειά» και σε όλους τους συναδέλφους να έχουμε ένα χρόνο καλύτερο από τον προηγούμενο, με υγεία και δύναμη, ένα χρόνο καλύτερο, πρώτα απ’ όλα, για τη χώρα και τον ελληνικό λαό.
    Βεβαίως, λυπάμαι που θα πω ότι, παρ’ όλες τις ευχές, η Κυβέρνηση ξεκίνησε τη χρονιά μάλλον άσχημα. Έκανε πολύ κακό ποδαρικό. Είναι εντυπωσιακό ότι η πρώτη πράξη που έκανε, μπαίνοντας ο καινούργιος χρόνος, είναι να μας φέρει μια νυχτερινή τροπολογία, όταν η Βουλή ήταν κλειστή. Για να συνεννοούμεθα, η Βουλή θα άνοιγε, όπως μας είπε το Προεδρείο, όταν φύγαμε στις 23 Δεκέμβρη, από Δευτέρα 11 Ιανουαρίου. Την Πέμπτη το βράδυ, όμως, κάποια ώρα ακούσαμε ότι ήρθε μία φορολογική τροπολογία σε άσχετο νομοσχέδιο, σε άσχετη Επιτροπή, παραβιάζοντας τις σχετικές διατάξεις του Κανονισμού, μία τροπολογία βεβαίως αντισυνταγματική. Δηλαδή, πολλά κακά σε ένα πακέτο, κύριε Υφυπουργέ. Ανακάλυψη δύσκολη. 
    Επίσης, ακούσαμε τον κύριο Πρωθυπουργό, τον Γιώργο Παπανδρέου, να μας λέει ότι ανθρώπινα είναι τα λάθη. Βεβαίως, είναι ανθρώπινα τα λάθη. Όταν όμως είναι πολλά τα ανθρώπινα λάθη και μάλιστα αναγνωρίζονται αλλά δεν διορθώνονται, τότε νομίζω ότι η αναγνώριση αυτών των λαθών καταντά εμπαιγμός του ελληνικού λαού και της δικής μας νοημοσύνης.
    (ML)
    
       
      (3PE)
      Σας καλούμε εσάς που έχουμε τη δυνατότητα να σας βλέπουμε εδώ, να αποσύρετε αυτή τη νυχτερινή αντισυνταγματική τροπολογία, η οποία συνιστά και ένα φορολογικό πραξικόπημα. Να την αποσύρετε! Όχι να δώσετε διευκρινήσεις για το τι θα κάνετε, γιατί αυτό θα χειροτερέψει τα πράγματα αν το επιχειρήσετε. Να την αποσύρετε την τροπολογία! Και αυτό επιβάλλει η κοινή λογική. 
      Θα σας πω και κάτι το οποίο είναι προφανές για την αντισυνταγματικότητα της τροπολογίας, το οποίο, αν θέλετε, αναγνωρίζουν οι Βουλευτές του κυβερνητικού κόμματος, για την αντισυνταγματικότητά του. Το αναγνωρίζουν υπηρεσιακοί παράγοντες του Υπουργείου Οικονομικών. Έτυχε να έχω μια συζήτηση δημόσια με υψηλόβαθμο στέλεχος και ο άνθρωπος παρασκηνιακά είπε ότι αυτό το πράγμα το οποίο κάνουμε, είναι απαράδεκτο, είναι απολύτως αντισυνταγματικό. 
      Και ερωτώ: Γιατί επιμένετε, αφού έχουμε εξόφθαλμη αντισυνταγματικότητα, να φέρετε αυτή την τροπολογία; Μπορεί να σταθεί πουθενά διάταξη που να λέει: «Κάντε την πράξη για την οποία έχετε φορολογική υποχρέωση τώρα, αλλά θα σας καθορίσω εγώ το φόρο μετά από μήνες, με βάση αυτά που μου λείπουν;». Είναι δυνατόν να γίνεται αυτό ποτέ; Μπορεί να ισχύσει; 
      Και να σας πω και κάτι άλλο το οποίο είναι συναφές. Αυξάνετε τον έμμεσο φόρο, τον ειδικό φόρο κατανάλωσης στον καπνό. Ο καπνός βλάπτει την υγεία. Μάλιστα βλάπτει την υγεία. Και το επιχείρημα είναι αυτό: Αφού βλάπτει την υγεία, ας το αυξήσουμε όσο παίρνει και να πάρουμε ένα δισεκατομμύριο ευρώ, μέσα σ’ ένα χρόνο. Ένα δισεκατομμύριο ευρώ θα πάρετε από τα τσιγάρα μέσα στο χρόνο; Όσα δώσατε δηλαδή περίπου με το περίφημο αυτό επίδομα αλληλεγγύης, θα τα πάρετε από τον καπνό; Ένα δισεκατομμύριο ευρώ; 
      Έρχονται, λοιπόν, οι καπνοπώλες –μου δώσανε και ένα σχετικό σημείωμα αν θέλετε το έχω κάτω- και λένε ότι τα τσιγάρα τα ακριβά -αφού κάνανε τους υπολογισμούς τους οι ενδιαφερόμενοι φυσικά- θα πάνε από 3,20 ευρώ, στα 5,40 ευρώ. 
      Κύριε Υφυπουργέ, είναι δυνατόν μετά λόγου γνώσεως να κάνετε αυτήν την τερατώδη αύξηση; Τι θέλετε να γεμίσετε τους δρόμους με λαθρέμπορους τσιγάρων; Ξέρουμε πού μπορεί να βρει κανείς λαθραία τσιγάρα. Αν πάει 5,40 ευρώ, όπως περίπου λέγεται το ακριβό πακέτο, τότε είναι σαν να τροφοδοτείτε και να πολλαπλασιάζετε το λαθρεμπόριο. Γιατί ξέρετε η φορολογία δεν είναι έτσι! Άντε, επειδή είναι φόρος κατανάλωσης το ανεβάζουμε όσο θέλουμε! Δεν γίνονται αυτά τα πράγματα! Διότι από ένα σημείο και πέρα έχει παρενέργειες. Και η χειρότερη παρενέργεια που θα έχετε είναι να χάσετε έσοδα. 
      Αυτό ήδη κάνατε με τα τέλη κυκλοφορίας. Τα τέλη κυκλοφορίας τα υπεραυξήσατε για τα παλαιά αυτοκίνητα. Το αποτέλεσμα; Εκατοντάδες χιλιάδες –κίνημα ολόκληρο- επιστροφής των πινακίδων. Εκατοντάδες χιλιάδες αυτοί οι οποίοι δεν επιστρέφουν τις πινακίδες, αλλά δεν πληρώνουν και τα τέλη κυκλοφορίας, γιατί σου λέει: «Γιατί να πληρώσω τα τέλη κυκλοφορίας για ένα αυτοκίνητο που κάνει λιγότερο απ’ αυτά τα τέλη;» Υπάρχει κανείς να το κάνει αυτό; Αποτέλεσμα; Χάνετε έσοδα! 
      Σας παρακαλέσαμε, κάναμε και σχετική κατάσταση εγγράφων να μας φέρετε τα αντίστοιχα στοιχεία, να πληροφορηθεί η Βουλή τα έργα σας. Φοβάμαι ότι θα περιμένουμε πάρα πολύ, γιατί τα στοιχεία αυτά θα είναι μια οδυνηρή έκπληξη για εσάς βεβαίως, αλλά νομίζω ότι και για όσους υποστήριξαν αυτό το μέτρο. 
      Επομένως, αυτό που σας καλούμε είναι να πάρετε πίσω την τροπολογία. Να πάρετε πίσω αυτά τα άγρια εισπρακτικά μέτρα. Να πάρετε πίσω και να επιστρέψετε τα τέλη κυκλοφορίας. Ανθρώπινα βεβαίως τα λάθη, αλλά να διορθώνονται αυτά τα λάθη εφόσον αναγνωρίζονται. 
      Και βεβαίως έχουμε τώρα εδώ το προκείμενο το οποίο άκουσα και εγώ με έκπληξη να λέτε, διότι ξέρω πόσο σοβαρός άνθρωπος είστε και μελετάτε τα πράγματα και εν πάση περιπτώσει δεν θα λέγατε μια υπερβολή απλώς εδώ πέρα για να δημιουργήσετε μια αίσθηση στη Βουλή. 
      
      (PN)
      
      (ML)
      Λέτε ότι επιμένετε σε αυτή τη Πράξη Νομοθετικού Περιεχομένου που έκανε η Νέα Δημοκρατία για λόγους απρόσκοπτης εκτέλεσης του Προϋπολογισμού. Δηλαδή, τι έσοδα έχετε από εδώ, από αυτή την Πράξη Νομοθετικού Περιεχομένου η οποία θα σώσει τον Προϋπολογισμό; Εκτός αν πέφτουμε εμείς έξω. Δεν το κάνετε για λόγους απρόσκοπτης εκτέλεσης του Προϋπολογισμού. Προφανώς δεν το κάνετε γι’ αυτό. Το κάνετε για να δείξετε τη συνέχειά σας με την προηγούμενη Κυβέρνηση, συνέχεια σε μία λογική η οποία δυστυχώς επιμένετε και τα δύο κόμματα. Μας είπε ο  κύριος Κεφαλογιάννης ότι είμαστε ελάχιστη μειοψηφία αυτοί που διαφωνούμε….
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ:΄ Όχι, μην παραφράζετε αυτά που είπα. Είπα για συντριπτική πλειοψηφία αυτών που συμφωνούν. 
      ΠΑΝΑΓΙΩΤΗΣ ΛΑΦΑΖΑΝΗΣ: Ελάχιστοι μπορεί να είμαστε σε αριθμό,  αλλά είμαστε ουσιαστικοί στα επιχειρήματα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν είπα αυτό. 
      ΠΑΝΑΓΙΩΤΗΣ ΛΑΦΑΖΑΝΗΣ: Όχι. Είπατε, πλην ελάχιστης μειοψηφίας. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είσαστε ελάχιστοι έτσι και αλλιώς!.
      ΠΑΝΑΓΙΩΤΗΣ ΛΑΦΑΖΑΝΗΣ: Εντάξει. 
      ΠΡΟΕΔΡΕΥΩΝ (Βαΐτσης Αποστολάτος):   Αρκετά με το διάλογο, κύριοι συνάδελφοι. 
      ΠΑΝΑΓΙΩΤΗΣ ΛΑΦΑΖΑΝΗΣ: Είναι ευχάριστος ο διάλογος αλίμονο. 
      Μπορεί να είμαστε λίγοι αυτοί που διαφωνούμε αλλά η διαφωνία έχει ουσιαστικά  επιχειρήματα. Καταλαβαίνουμε βεβαίως και τον αντίλογο, δεν συμφωνούμε όμως καθόλου. Δεν συμφωνούμε καθόλου ότι για να διευκολυνθούν οι επιχειρήσεις πρέπει να εισπράττουν τον Φ.Π.Α., αλλά να υπάρχει ειδικός τρόπος απόδοσης, ώστε με τη ρύθμιση αυτή να διευκολύνονται οι επιχειρήσεις με τα χρήματα των καταναλωτών. Και μάλιστα, όπως σωστά είπε ο εισηγητής μας  κ. Παπαδημούλης και χωρίς κανένα κριτήριο. Δηλαδή να μπορεί μία επιχείρηση να πηγαίνει πολύ καλά, να έχει υπερκέρδη ας πούμε  και ταυτόχρονα να κάνει αυτό το παιχνίδι με το Φ.Π.Α. σε όφελός της και σε βάρος του δημοσίου. Αυτό είναι παράλογο εντελώς. Θα μπορούσαμε να το καταλάβουμε –δεν θα συμφωνούσαμε βεβαίως- αν ήταν για απόδοση φόρων ας πούμε από τα κέρδη. Αλλά εδώ μιλάμε για λεφτά τα οποία διαχειρίζεται η επιχείρηση και δεν είναι δικά της , αλλά είναι του καταναλωτή. Ο καταναλωτής πληρώνει ακριβότερα το προϊόν. Δεν είναι ότι η επιχείρηση έχει υποχρεώσεις φορολογικές οι  οποίες προέρχονται από τη δική της δραστηριότητα. Τα παρακρατεί από τον καταναλωτή αυτά τα λεφτά, πληρώνει ακριβότερα το προϊόν , 19% συχνά παραπάνω πληρώνει ο καταναλωτής. Αυτά δεν μπορεί να τα παρακρατεί η επιχείρηση για να τα διαχειρίζεται κατά το δοκούν, στο  όνομα μάλιστα της επιβίωσής της και χωρίς ελάχιστες εγγυήσεις, ότι τουλάχιστον έχει κάποιο πρόβλημα. Δεν θα συμφωνούσαμε και σε αυτή την περίπτωση, αλλά ούτε και αυτά δεν τίθεται ως πλαίσια. 
      Λοιπόν, πάτε να  σώσετε τον Προϋπολογισμό και την απρόσκοπτη εκτέλεσή του με αυτά τα μέτρα; Και βλέπω εδώ  το θρήνο κάποιων,  έχουμε κρίση, οι επιχειρήσεις έχουν πρόβλημα, να κάνουμε αυτό το μέτρο με τα λεφτά των καταναλωτών που έχουν μεγαλύτερη κρίση και πολύ μεγαλύτερο πρόβλημα από τις επιχειρήσεις.   Γιατί αυτός μπορεί να είναι των 600 ευρώ, των 700 ευρώ, των 400 ευρώ άνεργος, ο καταναλωτής. Και τα λεφτά του, αντί να τα πάρει το δημόσιο ας πούμε, να τα χρησιμοποιεί ο οποιοσδήποτε που τα  έχει εισπράξει για άλλους στόχους, για να κάνει διευκολύνσεις χρηματοοικονομικές στη δική του επιχειρηματική δραστηριότητα. Αυτό είναι απαράδεκτο. Βεβαίως υπάρχουν και θετικά –αλίμονο- σε θετική κατεύθυνση μέτρα, τα  υπογραμμίσαμε. Είπαμε ότι είναι θετικό το 30.000 για την προσωποκράτηση που γίνεται 150.000. Αλλά είναι όμως εντυπωσιακό  ότι εάν κατάλαβα καλά -μήπως έχω κάνει λάθος και αδικώ κανέναν- είδα όλες τις πτέρυγες της Βουλής να είναι ομόφωνα κατά της προσωποκράτησης. Και πράγματι το μέτρο της προσωποκράτησης είναι βάρβαρο. Και να σας πω ότι πέραν της βαρβαρότητας που είναι το βασικό, είναι και απολύτως αναποτελεσματικό. Φανταστείτε, λοιπόν, έναν οικογενειάρχη ο οποίος χρωστάει στο δημόσιο και τον πάτε στη φυλακή για να εισπράξετε. Τον καταστρέφετε εντελώς με αυτόν τον τρόπο, τον εξευτελίζετε και τον διασύρετε. Δεν υπάρχει χειρότερο, δηλαδή δεν έχει μέλλον αυτός ο άνθρωπος αν πάει φυλακή για χρέη στο δημόσιο. Δηλαδή τι θα εισπράξει το δημόσιο; 
      (XA)
      
      		(3PN)
      Επομένως νομίζω ότι αν υπάρχει και αυτή η ευρύτερη συναίνεση στο να καταργηθεί η προσωποκράτηση πρέπει να φέρετε κάτι για να το καταργήσουμε. Νομίζω ότι θα ήταν μια θετική κατεύθυνση και κάτι θετικό που μπορεί να βγει απ’ αυτή τη συζήτηση. 
      Για όλους αυτούς τους λόγους όπως εξήγησα, εμείς θα ψηφίσουμε παρών στο συγκεκριμένο νομοσχέδιο διότι θεωρούμε ότι η βασική ρύθμιση που επιχειρεί είναι σε άκρως αρνητική, δυσμενή κατεύθυνση.
      Ευχαριστώ κύριε Πρόεδρε για την ανοχή σας.
      (Χειροκροτήματα από την πτέρυγα του ΣΥΡΙΖΑ)
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε τον κ. Λαφαζάνη.
      Καλή τύχη δεν μας είπατε. Ευχόμαστε σε όλους καλή τύχη. Είπατε όλες τις καλές ευχές εκτός από την τύχη την αγαθή. 
      ΠΑΝΑΓΙΩΤΗΣ ΛΑΦΑΖΑΝΗΣ: Και ειδικά στην πολιτική την έχουμε ανάγκη όλοι.
      ΠΡΟΕΔΡΕΥΩΝ (Βαΐτσης Αποστολάτος):  Κηρύσσεται περαιωμένη η συζήτηση επί του σχεδίου νόμου του Υπουργείου Οικονομικών «Κύρωση Πράξης  Νομοθετικού Περιεχομένου και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΑΣΤΕΡΙΟΣ ΡΟΝΤΟΥΛΗΣ: Δεν θα απαντήσει ο κύριος Υπουργός;
      ΠΡΟΕΔΡΕΥΩΝ (Βαΐτσης Αποστολάτος):  Κύριε Ροντούλη, δεν γνωρίζετε τον Κανονισμό όταν λέτε αυτό αυτή την ώρα και όταν έχει προηγηθεί η φράση από εδώ της περαίωσης της συζήτησης.
      Επαναλαμβάνω λοιπόν.
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Παρών. 
      ΔΗΜΗΤΡΙΟΣ ΠΑΠΑΔΗΜΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το νομοσχέδιο του Υπουργείου Οικονομικών «Κύρωση Πράξης  Νομοθετικού Περιεχομένου και άλλες διατάξεις» έγινε δεκτό επί της αρχής κατά πλειοψηφία. 
      Ερωτάται το Σώμα: Γίνεται δεκτό το άρθρο πρώτο του νομοσχεδίου;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Παρών. 
      ΔΗΜΗΤΡΙΟΣ ΠΑΠΑΔΗΜΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο πρώτο έγινε δεκτό κατά πλειοψηφία. 
      Ερωτάται το Σώμα: Γίνεται δεκτό το άρθρο δεύτερο του νομοσχεδίου; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Παρών. 
      ΔΗΜΗΤΡΙΟΣ ΠΑΠΑΔΗΜΟΥΛΗΣ: Κατά πλειοψηφία. 
      ΠΡΟΕΔΡΕΥΩΝ (Βαΐτσης Αποστολάτος): Συνεπώς το άρθρο δεύτερο του νομοσχεδίου έγινε δεκτό κατά πλειοψηφία.
      Κυρίες και κύριοι συνάδελφοι, δέχεστε να ψηφίσουμε το νομοσχέδιο και στο σύνολο; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Βαΐτσης Αποστολάτος): Το Σώμα συνεφώνησε ομόφωνα.
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Βαΐτσης Αποστολάτος): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς το νομοσχέδιο του Υπουργείου Οικονομικών «Κύρωση Πράξης  Νομοθετικού Περιεχομένου και άλλες διατάξεις» έγινε δεκτό κατ’ αρχήν, κατ’ άρθρον και στο σύνολο κατά πλειοψηφία και έχει ως εξής:
      (Να καταχωρισθεί το κείμενο του νομοσχεδίου)
      
      
      ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Βαΐτσης Αποστολάτος): Το Σώμα παρέσχε τη ζητηθείσα εξουσιοδότηση. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.35΄ λύεται η συνεδρίαση για την Τετάρτη 13 Ιανουαρίου  2010 και ώρα 10.00΄, με αντικείμενο εργασιών του Σώματος νομοθετική εργασία, μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Οικονομίας, Ανταγωνιστικότητας και Ναυτιλίας «Ρύθμιση επιχειρηματικών και επαγγελματικών οφειλών προς τα πιστωτικά ιδρύματα, διατάξεις για την επεξεργασία δεδομένων οικονομικής συμπεριφοράς και άλλες διατάξεις σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ   
      
       



Τελευταία Αποθήκευση:	12/1/2010 7:06:00 μμ	Από:	J.kastanaki
Εκτυπώθηκε:	12/1/2010 7:06:00 μμ

