<html><head><meta name="cp:revision" content="2"><meta name="date" content="2013-08-30T10:53:00Z"><meta name="Company" content="OTS"><meta name="Keywords" content=""><meta name="meta:word-count" content="44267"><meta name="subject" content=""><meta name="dc:creator" content="Production"><meta name="extended-properties:Company" content="OTS"><meta name="meta:print-date" content="2013-08-30T10:50:00Z"><meta name="Word-Count" content="44267"><meta name="dcterms:created" content="2013-08-30T10:53:00Z"><meta name="dcterms:modified" content="2013-08-30T10:53:00Z"><meta name="Last-Modified" content="2013-08-30T10:53:00Z"><meta name="Last-Save-Date" content="2013-08-30T10:53:00Z"><meta name="meta:character-count" content="239046"><meta name="Template" content="Normal.dot"><meta name="meta:save-date" content="2013-08-30T10:53:00Z"><meta name="dc:title" content="(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)"><meta name="Application-Name" content="Microsoft Office Word"><meta name="modified" content="2013-08-30T10:53:00Z"><meta name="Edit-Time" content="1200000000"><meta name="cp:subject" content=""><meta name="Content-Type" content="application/msword"><meta name="creator" content="Production"><meta name="meta:author" content="Production"><meta name="dc:subject" content=""><meta name="extended-properties:Application" content="Microsoft Office Word"><meta name="meta:creation-date" content="2013-08-30T10:53:00Z"><meta name="Last-Printed" content="2013-08-30T10:50:00Z"><meta name="meta:last-author" content="k.arapi"><meta name="Comments" content=""><meta name="Creation-Date" content="2013-08-30T10:53:00Z"><meta name="xmpTPg:NPages" content="1"><meta name="resourceName" content="27-8-2013.doc"><meta name="Last-Author" content="k.arapi"><meta name="w:comments" content=""><meta name="Character Count" content="239046"><meta name="Page-Count" content="1"><meta name="Revision-Number" content="2"><meta name="extended-properties:Template" content="Normal.dot"><meta name="meta:keyword" content=""><meta name="Author" content="Production"><meta name="comment" content=""><meta name="meta:page-count" content="1"></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta>(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)</head>
<body>ΣΥΝΕΔΡΙΑΣΗ 27-8-2013		ΣΕΛ. 129
(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
ΠΙΝΑΚΑΣ ΠΕΡΙΕΧΟΜΕΝΩΝ
ΙΕ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΣΥΝΕΔΡΙΑΣΗ Ι΄
Τρίτη 27 Αυγούστου 2013
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ ΘΕΡΟΥΣ 2013
ΘΕΜΑΤΑ
 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, σελ. 
2. Άδεια απουσίας του Βουλευτή κ. Σ. Αναστασιάδη, σελ. 
3. Αναφορά σχετικά με δηλώσεις Βουλευτών για υποτιθέμενη ύπαρξη Τουρκικής μειονότητας στη Θράκη, σελ. 
4. Επί διαδικαστικού θέματος, σελ. 
5. Ανακοινώνεται ότι στη Βουλή των Ελλήνων τη συνημμένη Συμφωνία Συνεισφοράς για το έργο: «Αποτίμηση διοικητικών βαρών σε Νόμους και Κανονισμούς στην Ελλάδα για επιλεγμένους τομείς της ελληνικής οικονομίας» μεταξύ του Υπουργείου Διοικητικής Μεταρρύθμισης και Ηλεκτρονικής Διακυβέρνησης της Ελληνικής Δημοκρατίας και του Οργανισμού Οικονομικής Συνεργασίας και Ανάπτυξης, και το κείμενο αυτής βρίσκεται στο Αρχείο της Βουλής, σελ. 
 
Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί της αρχής του σχεδίου νόμου του Υπουργείου Οικονομικών: &quot;Κώδικας Κοινωφελών Περιουσιών, Σχολαζουσών Κληρονομιών και λοιπές διατάξεις&quot;, σελ. 
2. Κατάθεση σχεδίου νόμου:
  α) Οι Υπουργοί Δικαιοσύνης, Διαφάνειας και Ανθρωπίνων Δικαιωμάτων, Εξωτερικών, Οικονομικών, Εσωτερικών, Παιδείας και Θρησκευμάτων, Πολιτισμού και Αθλητισμού, Υγείας, Εργασίας, Κοινωνικής Ασφάλισης και Πρόνοιας και Δημόσιας Τάξης και Προστασίας του Πολίτη, κατέθεσαν σχέδιο νόμου: «Πρόληψη και καταπολέμηση της εμπορίας ανθρώπων και προστασία των θυμάτων αυτής», σελ. 
  β) Οι Υπουργοί Οικονομικών και Πολιτισμού και Αθλητισμού, κατέθεσαν σχέδιο νόμου: «Κύρωση της Σύμβασης Παραχώρησης του αποκλειστικού δικαιώματος παραγωγής, λειτουργίας, κυκλοφορίας, προβολής και διαχείρισης των Κρατικών Λαχείων», σελ. 

ΠΡΟΕΔΡΕΥΟΝΤΕΣ 
ΔΡΙΒΕΛΕΓΚΑΣ Ι. , σελ.
ΚΟΛΛΙΑ – ΤΣΑΡΟΥΧΑ Μ. , σελ.
ΟΜΙΛΗΤΕΣ

Α. Επί της αναφοράς σχετικά με δηλώσεις Βουλευτών για υποτιθέμενη ύπαρξη Τουρκικής μειονότητας στη Θράκη:
ΓΙΑΤΑΓΑΝΑ Χ. , σελ.
ΓΙΟΒΑΝΟΠΟΥΛΟΣ Κ. , σελ.
ΔΡΙΤΣΕΛΗ Π. , σελ.
ΚΟΥΡΟΥΜΠΛΗΣ Π. , σελ.
ΜΑΤΘΑΙΟΠΟΥΛΟΣ Α. , σελ.
ΟΥΖΟΥΝΙΔΗΣ Μ. , σελ.
ΠΑΝΑΓΙΩΤΑΡΟΣ Η. , σελ.

Β. Επί διαδικαστικού θέματος:
ΔΡΙΒΕΛΕΓΚΑΣ Ι. , σελ.
ΚΟΥΡΑΚΟΣ Ι. , σελ.
ΟΥΖΟΥΝΙΔΗΣ Μ. , σελ.

Γ. Επί του σχεδίου νόμου του Υπουργείου Οικονομικών:
ΒΟΓΙΑΤΖΗΣ Π. , σελ.
ΒΟΥΛΤΕΨΗ Σ. , σελ.
ΓΑΚΗΣ Δ. , σελ.
ΓΙΑΤΑΓΑΝΑ Χ. , σελ.
ΓΙΟΒΑΝΟΠΟΥΛΟΣ Κ. , σελ.
ΓΚΟΚΑΣ Χ. , σελ.
ΔΡΙΤΣΕΛΗ Π. , σελ.
ΘΕΟΠΕΦΤΑΤΟΥ Α. , σελ.
ΚΑΡΑΘΑΝΑΣΟΠΟΥΛΟΣ Ν. , σελ.
ΚΟΥΡΑΚΟΣ Ι. , σελ.
ΚΟΥΡΟΥΜΠΛΗΣ Π. , σελ.
ΚΟΨΑΧΕΙΛΗΣ Τ. , σελ.
ΛΥΚΟΥΔΗΣ Σ. , σελ.
ΜΑΤΘΑΙΟΠΟΥΛΟΣ Α. , σελ.
ΟΥΖΟΥΝΙΔΗΣ Μ. , σελ.
ΠΑΝΑΓΙΩΤΑΡΟΣ Η. , σελ.
ΣΚΟΝΔΡΑ Α. , σελ.
ΣΤΑΪΚΟΥΡΑΣ Χ. , σελ.
ΤΑΜΗΛΟΣ Μ. , σελ.
ΤΡΙΑΝΤΑΦΥΛΛΟΣ Κ. , σελ.
ΤΣΟΥΚΑΛΗΣ Ν. , σελ.
ΦΩΤΙΟΥ Θ. , σελ.
ΧΡΙΣΤΟΓΙΑΝΝΗΣ Δ. , σελ.
ΠΡΑΚΤΙΚΑ ΒΟΥΛΗΣ
ΙΕ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2013
ΣΥΝΕΔΡΙΑΣΗ Ι΄
Τρίτη 27 Αυγούστου 2013
Αθήνα, σήμερα στις 27 Αυγούστου 2013, ημέρα Τρίτη και ώρα 18.11΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία της ΣΤ΄ Αντιπροέδρου αυτής κ. ΜΑΡΙΑΣ ΚΟΛΛΙΑ-ΤΣΑΡΟΥΧΑ.
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Κυρίες και κύριοι συνάδελφοι, αρχίζει η συνεδρίαση.
(</ChairmanSpeech><Speech><Parlmember>ΕΠΙΚΥΡΩΣΗ ΠΡΑΚΤΙΚΩΝ</Parlmember>: Σύμφωνα με την από 22-8-2013 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της Θ΄ συνεδριάσεώς του, της Πέμπτης 22 Αυγούστου 2013, σε ό,τι αφορά την ψήφιση στο σύνολο του σχεδίου νόμου: «Κύρωση της Συμφωνίας Αεροπορικών Μεταφορών μεταξύ της Κυβέρνησης της Δημοκρατίας της Ζάμπια και της Κυβέρνησης της Ελληνικής Δημοκρατίας»). 
Εύχομαι καλές εργασίες σ’ αυτό το Β΄ Τμήμα Διακοπής Εργασιών της Βουλής, καλή δύναμη και καλά έργα! 
Κυρίες και κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομικών: «Κώδικας κοινωφελών περιουσιών, σχολαζουσών κληρονομιών και λοιπές διατάξεις». 
Η Διάσκεψη των Προέδρων αποφάσισε στη συνεδρίασή της, της 22ας Αυγούστου 2013, η συζήτηση του νομοσχεδίου να γίνει σε δύο συνεδριάσεις. 
Στη σημερινή συνεδρίαση θα συζητηθεί το νομοσχέδιο επί της αρχής και στην αυριανή συνεδρίαση θα συζητηθεί επί των άρθρων και των τροπολογιών.
Πριν δώσω το λόγο στον εισηγητή της Νέας Δημοκρατίας, θα ήθελα να σας ενημερώσω ότι για τη συζήτηση του παρόντος νομοσχεδίου από το ΣΥΡΙΖΑ-ΕΚΜ ορίζονται, ως εισηγητής ο Βουλευτής κ. Δημήτριος Γάκης και ως Κοινοβουλευτικός Εκπρόσωπος ο κ. Παναγιώτης Κουρουμπλής.
Από το ΠΑΣΟΚ ορίζονται, ως ειδικός αγορητής ο Βουλευτής κ. Χρήστος Γκόκας και ως Κοινοβουλευτικός Εκπρόσωπος ο κ. Κωνσταντίνος Τριαντάφυλλος. 
Από τους Ανεξάρτητους Έλληνες ορίζεται ως ειδική αγορήτρια η Βουλευτής κ. Χρυσούλα-Μαρία Γιαταγάνα και ως Κοινοβουλευτικός Εκπρόσωπος ο Βουλευτής κ. Κωνσταντίνος Γιοβανόπουλος. 
Από τη Χρυσή Αυγή ορίζονται, ως ειδικός αγορητής ο κ. Ηλίας Παναγιώταρος και ως Κοινοβουλευτικός Εκπρόσωπος ο Βουλευτής Σερρών κ. Αρτέμιος Ματθαιόπουλος. 
Επίσης, από τη Δημοκρατική Αριστερά ορίζονται, ως ειδικός αγορητής ο Βουλευτής Επικρατείας κ. Σπυρίδων Λυκούδης και ως Κοινοβουλευτικός Εκπρόσωπος ο Βουλευτής Αχαΐας κ. Νικόλαος Τσούκαλης. 
Ο εισηγητής της Νέας Δημοκρατίας κ. Μιχαήλ Ταμήλος έχει το λόγο.</Speech>
<Speech><Parlmember>ΜΙΧΑΗΛ ΤΑΜΗΛΟΣ</Parlmember>: Καλησπέρα σας, κυρία Πρόεδρε και αγαπητοί συνάδελφοι.
Κύριε Υπουργέ, αγαπητοί συνάδελφοι, η αποτελεσματική διαχείριση και εποπτεία των περιουσιών που καταλείπονται για την εκτέλεση κοινωφελών σκοπών είναι ζήτημα μέγιστης εθνικής σημασίας, τόσο από ηθικής πλευράς, ώστε να τιμάται ο ευεργέτης και να ενισχύεται θετικά η κοινωνική συνείδηση στο δρόμο της ευεργεσίας, όσο και από κοινωνικής πλευράς, ώστε να επιτελούνται κοινωφελείς σκοποί και να υποβοηθείται η κοινωνική αποστολή του κράτους. 
Ωστόσο, το υφιστάμενο πλαίσιο διαχείρισης, αξιοποίησης και εποπτείας των κοινωφελών περιουσιών παρουσιάζει ελλείψεις, οι οποίες έχουν οδηγήσει σε σοβαρό προβληματισμό όσον αφορά την καταλληλότητα και την αποτελεσματικότητά του. 
Το ζήτημα των εθνικών κληροδοτημάτων έχει απασχολήσει κατά καιρούς και τη Βουλή των Ελλήνων. Η Ειδική Επιτροπή Θεσμών και Διαφάνειας έχει ασχοληθεί με το θέμα αυτό το 1998 και το 2011, διαπιστώνοντας τις αδυναμίες του τρέχοντος καθεστώτος διαχείρισης και διατυπώνοντας προτάσεις. 
Καταγράφηκε, λοιπόν, στις 25-6-1999 το σύνολο των κληροδοτημάτων, που ήταν τότε εννέα χιλιάδες διακόσια τρία, εκ των οποίων τα επτά χιλιάδες ογδόντα έξι δεν είχαν εκκαθαριστεί. 
Επίσης, είχαν καταγραφεί τρεις χιλιάδες εκατόν είκοσι δύο σχολικές επιτροπές, οι οποίες αφορούσαν κληρονομιές και έχουν μεταφερθεί στους δήμους της χώρας. 
Πρώτη πρόταση των επιτροπών ήταν ο εκσυγχρονισμός του νομοθετικού πλαισίου που διέπει τα εθνικά κληροδοτήματα, δεδομένου ότι ο σχετικός αναγκαστικός ν.2039/1939 θεωρείται «ξεπερασμένος» και «υπερσυγκεντρωτικός» και είναι αδύνατον να ανταποκριθεί στις εξελίξεις των καιρών, καθώς και στο έργο το οποίο καλούνται σήμερα να επιτελέσουν τα κληροδοτήματα αυτά. 
Είναι γεγονός ότι ο αναγκαστικός ν.2039/1939 απηχεί τη νομική και οικονομική πραγματικότητα της εποχής εκείνης, πριν από εβδομήντα τέσσερα χρόνια, και προφανώς συνιστά ένα βαρύ γραφειοκρατικό πλέγμα που δεν συμβαδίζει με την επιταγή εξυπηρέτησης του κοινωφελούς σκοπού υπέρ του οποίου ετάχθη η περιουσία. 
Υπό το πρίσμα αυτό, το προτεινόμενο σχέδιο νόμου καταργεί τον αναγκαστικό ν.2039, ένα μνημειακό νόμο συνδεόμενο με την ίδια τη νεότερη ιστορία και παράδοση του έθνους, και επιχειρεί τη θεσμοθέτηση συστηματικά ενιαίου νομικού πλαισίου για τις κοινωφελείς περιουσίες, καταργώντας την υφιστάμενη πανσπερμία διατάξεων. 
Οι κύριοι άξονες της παρούσας νομοθετικής πρωτοβουλίας προέκυψαν από τη μέχρι τώρα εμπειρία εφαρμογής του αναγκαστικού νόμου, καθώς και από τα πορίσματα της Επιτροπής Θεσμών και Διαφάνειας της Βουλής των ετών 1998 και 2011. 
Επιδιώκουμε, λοιπόν, τον εκσυγχρονισμό του νομικού πλαισίου μέσα από την αποκέντρωση της εποπτείας και τη χρήση των σύγχρονων ηλεκτρονικών μέσων, την καταγραφή των κοινωφελών περιουσιών που ήδη υφίστανται και τον έλεγχο της τήρησης των σκοπών που θέτουν οι διαθέτες, τη χρηστή διαχείριση των περιουσιών με έμφαση στον κατασταλτικό έλεγχο και την τιμωρία των περιπτώσεων κακοδιαχείρισης που έχουν παρουσιαστεί. 
Η μέχρι τώρα εμπειρία της εποπτείας των περιουσιών έχει δείξει ότι οι διοικητικές παρεμβάσεις στο πλαίσιο της οφειλομένης εποπτείας των περιουσιών οφείλουν να μην προβάλουν προσκόμματα στη διοίκηση και διαχείριση ούτε να εμποδίζουν την επίκαιρη χρονικά λήψη αναγκαίων αποφάσεων, διότι θα έχουν δυσμενείς επιπτώσεις στην ορθή και αποτελεσματική διοίκηση και διαχείριση των περιουσιών. Γι’ αυτό και λαμβανομένου υπ’ όψιν του πειθαρχικού ελέγχου και της διαχείρισης των περιουσιών που κατοχυρώνονται με τη συνδρομή του ιδιωτικού τομέα που ειδικεύεται στη διεξαγωγή λογιστικών ελέγχων, οι προληπτικές εγκρίσεις των πράξεων των οργάνων, που έχουν σκοπό να αποσοβούν τη λήψη μη νόμιμων αποφάσεων, πρέπει να ελαχιστοποιηθούν, όσο είναι δυνατόν φυσικά, και να δοθεί έμφαση στον κατασταλτικό έλεγχο. 
Τέλος, στον παρόντα Κώδικα κρίθηκε σκόπιμο να περιληφθεί και το νομικό πλαίσιο διαχείρισης των σχολαζουσών κληρονομιών, οι οποίες αποτελούν έναν ανεκμετάλλευτο πλούτο του κράτους, που παραμένει για χρόνια ανενεργός εξαιτίας γραφειοκρατικών αγκυλώσεων και ανεπαρκειών του υφισταμένου νομικού πλαισίου. 
Παρά το γεγονός ότι οι σχολάζουσες κληρονομιές διαφοροποιούνται εννοιολογικά από τις κοινωφελείς περιουσίες, υπό την έννοια ότι δεν καταλείπονται υπέρ των κοινωφελών σκοπών, αλλά περιέρχονται στο δημόσιο ως τελευταίο εξ αδιαθέτου κληρονόμο, η διαχείρισή τους, μετά την αναγνώριση του κληρονομικού δικαιώματος του δημοσίου, ομοιάζει με τη διαχείριση των περιουσιών που καταλείπονται στο δημόσιο άνευ όρων. 
Επιπλέον, δεν θα πρέπει να παραβλέπεται το γεγονός ότι οι σχολάζουσες κληρονομιές αποτελούν έναν πολύτιμο πόρο του δημοσίου που μπορεί να αξιοποιηθεί για την εξυπηρέτηση κοινωφελών και γενικότερα κοινωνικών σκοπών. 
Οι παραπάνω προβληματισμοί, σε συνδυασμό με λόγους συστηματικής ενότητας, οδήγησαν στη συμπερίληψη στον παρόντα Κώδικα ενός Κεφαλαίου Η΄ αφιερωμένου στον εκσυγχρονισμό του πλαισίου εντοπισμού και αξιοποίησης των σχολαζουσών κληρονομιών. 
Βασικοί άξονες του νέου Κώδικα είναι οι εξής: Πρώτον, αναφέρθηκε ότι ο βασικός σκοπός του Κώδικα είναι ο εκσυγχρονισμός του νομοθετικού πλαισίου των κοινωφελών περιουσιών, για να διασφαλίζεται η επιτυχία της αποστολής του κράτους, όπως περιγράφηκε πιο πάνω. 
Ο σκοπός αυτός επιτυγχάνεται με μια σειρά δέσμης μέτρων, που είναι: Η καθιέρωση των Μητρώου Κοινωφελών Περιουσιών και του Μητρώου Σχολαζουσών Κληρονομιών για την υλοποίηση της συνταγματικής πρόβλεψης του άρθρου 109, παράγραφος 3Σ και την αποτελεσματική παρακολούθηση της καταγραφής, εκκαθάρισης και διοίκησης του περιουσιών. 
Δεύτερον, καθιερώνονται τακτικοί, σε ετήσια βάση, έλεγχοι όλων εν γένει των κοινωφελών περιουσιών και σχολαζουσών κληρονομιών. Δεδομένου ότι ένα τέτοιο έργο είναι αδύνατο να επιτελεστεί στο σύνολό του από τις υπηρεσίες του δημοσίου, προβλέπεται η σύναψη συμφωνίας-πλαισίου του δημοσίου με ελεγκτικά γραφεία που λειτουργούν στη χώρα μας επί τη βάσει του ν.3693/2008 και αποτελούν πιστοποιημένα όργανα λογιστικών ελέγχων. Ο κατασταλτικός έλεγχος συμπληρώνεται από την συντρέχουσα αρμοδιότητα της Οικονομικής Επιθεώρησης να εξετάζει περιπτώσεις στις οποίες διαπιστώνονται ατασθαλίες κατόπιν καταγγελιών ή τις οποίες παραπέμπει προς έλεγχο η αρμόδια αρχή. 
Τρίτον, εισάγονται ταχείες και αποτελεσματικές διαδικασίες προληπτικού ελέγχου -όπου φυσικά απαιτείται- για τις πράξεις των οργάνων εκκαθάρισης και διοίκησης των περιουσιών ελέγχου, ενώ παράλληλα περιορίζεται στις περιπτώσεις όπου είναι πραγματικά απαραίτητη η προηγούμενη γνωμοδότηση των συμβουλίων των κοινωφελών περιουσιών. 
Τέταρτον, οργανώνεται μητρώο προσώπων, φυσικών και νομικών, τα οποία θα έχουν την υποδομή και την τεχνογνωσία να ασκούν καθήκοντα εκκαθαριστών, εκτελεστών, διοικητών και διαχειριστών των κοινωφελών περιουσιών, καθώς και κηδεμόνων των σχολαζουσών κληρονομιών. Αυτοί αποτελούν τον κατεξοχήν κινητήριο μοχλό των διαδικασιών διοίκησης και εκκαθάρισης των περιουσιών και καθιερώνεται ο αντικειμενικός και αδιάβλητος τρόπος επιλογής δια κληρώσεως. 
Πέμπτον, εισάγονται ευέλικτες διαδικασίες αποτελεσματικής διαχείρισης και αξιοποίησης της περιουσίας που συνοδεύονται από ασφαλιστικές δικλίδες για την προάσπιση των συμφερόντων των τιμωμένων και του δημοσίου συμφέροντος. 
Έκτον, ενισχύονται οι αρμοδιότητες της αποκεντρωμένης διοίκησης με σκοπό την αποτελεσματικότερη άσκηση εποπτείας.
Έβδομον, ενοποιείται στον ίδιο νόμο η αντιμετώπιση των κοινωφελών περιουσιών και των σχολαζουσών κληρονομιών, δεδομένου ότι εν πολλοίς τα θέματα της διοίκησης και εκκαθάρισης των περιουσιών είναι κοινά. 
Επισημαίνεται, λοιπόν, ότι το παρόν σχέδιο νόμου ουσιαστικά προτείνεται ως εκτελεστικός νόμος του Συντάγματος. Συνεπώς, η ευρεία ερμηνεία και εφαρμογή του άρθρου 109 του Συντάγματος, όπως έχει διαμορφωθεί από τον Άρειο Πάγο και το Συμβούλιο της Επικρατείας υπό το ισχύον νομοθετικό καθεστώς του αναγκαστικού ν.2039/1939 ελήφθησαν υπ’ όψιν κατά την κατάρτιση των νέων διατάξεων. 
Ειδικότερα επί των επί μέρους διατάξεων θα μου επιτρέψετε περιληπτικά να αναφερθώ στο περιεχόμενο των κεφαλαίων. 
Στο πρώτο Κεφάλαιο, στις γενικές διατάξεις, που αφορά στα άρθρα από 1 ως 11, περιλαμβάνονται διατάξεις που αφορούν στον ορισμό σημαντικών εννοιών και αποσαφηνίζουν τις αρμόδιες αρχές που θα περιληφθούν στο νομοσχέδιο. Αφορούν στη συγκρότηση των Συμβουλίων Κοινωφελών Περιουσιών στο Υπουργείο Οικονομικών και στις Αποκεντρωμένες Διοικήσεις, στον προσδιορισμό των αρμοδίων για την έγκριση της αλλαγής του σκοπού των δικαστηρίων και την τηρούμενη διαδικασία. 
Στο δεύτερο Κεφάλαιο, που αναφέρεται στο Μητρώο Κοινωφελών Περιουσιών και περιλαμβάνει τα άρθρα 12-15, εισάγεται η υποχρέωση τήρησης φακέλου για κάθε μία από τις κοινωφελείς περιουσίες που υπάγονται στο πεδίο εφαρμογής του παρόντος νόμου, καθώς και του Μητρώου Κοινωφελών Περιουσιών ή αλλιώς Μητρώου Εθνικών Κληροδοτημάτων. Αυτήν την υποχρέωση έχουν οι αρμόδιες αρχές του Υπουργείου Οικονομικών και της Αποκεντρωμένης Διοίκησης. Εκπληρώνεται έτσι και η συνταγματική επιταγή του άρθρου 109 και επιτυγχάνεται το ζητούμενο της καταγραφής των κοινωφελών περιουσιών, ενισχύεται η διαφάνεια της λειτουργίας και της εποπτείας τους, αξιοποιώντας τις δυνατότητες που προσφέρουν οι σύγχρονες ψηφιακές τεχνολογίες και τα μέσα ηλεκτρονικής διακυβέρνησης, σύμφωνα με τις σχετικές προτάσεις του πορίσματος της Επιτροπής Θεσμών και Διαφάνειας της Βουλής του 2011. 
Η εφαρμογή των διατάξεων στην πράξη θα επιτρέψει, όχι μόνο την πλήρη γνώση των περιουσιών που υπάρχουν, τόσο από τη διοίκηση όσο και από κάθε ενδιαφερόμενο, αλλά και την εκκαθάριση των αδρανών περιουσιών. Η υπαίτια παράλειψη υποβολής των στοιχείων για την σύνταξη του Μητρώου συνδέεται με κυρώσεις σε βάρος των υπευθύνων προσώπων, ενώ οι περιουσίες θεωρούνται αυτοδικαίως διαλυθείσες και το αρμόδιο εφετείο αποφαίνεται για την περαιτέρω τύχη τους. 
Στο τρίτο Κεφάλαιο περιλαμβάνονται διατάξεις που αφορούν κυρίως τους εκκαθαριστές, τους εκτελεστές διαθηκών, τους διοικητές ιδρυμάτων και κηδεμόνες σχολαζουσών κληρονομιών. Οι περισσότερες απ’ αυτές τις διατάξεις που αφορούν το διορισμό, την αποδοχή, την ανικανότητα για διορισμό, την έκπτωση, την αντικατάσταση και την παραίτηση είναι κοινής εφαρμογής. Κρίθηκε ως υπερβολικό μέτρο πρόνοιας και αντικίνητρο προσφοράς υπηρεσιών από τα πρόσωπα που περιβάλλονται τις ανωτέρω ιδιότητες, εν όψει μάλιστα των ήδη προβλεπομένων κυρώσεων, να τεθεί διάταξη για την παροχή εγγυοδοσίας ή λήψη άλλων μέτρων σε βάρος προσώπου και της περιουσίας του, όπως προέβλεπε παλιά ο ν.2039/1939.
Επίσης, στο τρίτο Κεφάλαιο προβλέπεται για πρώτη φορά η ανάθεση διαχειριστικών ελέγχων σε ελεγκτικές εταιρείες, προκειμένου να διασφαλιστεί η άσκηση ουσιαστικού ελέγχου της οικονομικής διαχείρισης των περιουσιών. 
Το τέταρτο Κεφάλαιο αφορά την εκκαθάριση περιουσιών που περιέρχονται στο δημόσιο ως κληρονόμο ή δωρεοδόχο χωρίς όρο, δηλαδή χωρίς να τάσσονται στην εξυπηρέτηση ορισμένου σκοπού. Επομένως, εκεί, σε περίπτωση σχολάζουσας κληρονομιάς, επί της οποίας βεβαιώνεται τελικώς το κληρονομικό δικαίωμα του δημοσίου, η εκκαθάριση θα διενεργηθεί σύμφωνα με τα προβλεπόμενα στο παρόν Κεφάλαιο. 
Διευκρινίζεται ότι από τις διατάξεις του Κεφαλαίου αυτού διέπονται και οι περιουσίες που καταλείπονται υπέρ συγκεκριμένων δημοσίων υπηρεσιών, καθώς το νομικό πρόσωπο του δημοσίου είναι ενιαίο. 
Λαμβάνοντας υπόψη το δεδομένο ότι το δημόσιο είναι εκ του νόμου κληρονόμος με το ευεργέτημα της απογραφής –παράγραφος 2 του άρθρου 3- προβλέπονται ρυθμίσεις με τις οποίες δεν θίγονται τα δικαιώματα άλλου τυχόν κληρονόμου ή δανειστών της κληρονομιάς.
Στο πέμπτο Κεφάλαιο ρυθμίζονται ζητήματα σχετικά με τις περιουσίες που περιέρχονται στο δημόσιο για εκτέλεση ορισμένου σκοπού ή έργου και συναφώς με περιουσίες που δεν προκύπτει από τη συστατική πράξη ότι την εκτέλεση του σκοπού ή του έργου τους έχει αναλάβει συγκεκριμένο πρόσωπο ή με περιουσίες που εμφανίζουν εκκρεμότητες κατά την περιπτωσιολογία του νόμου.
Στο έκτο Κεφάλαιο περιέχονται ρυθμίσεις για την εκκαθάριση των περιουσιών από εκτελεστές διαθηκών, τη διαχείρισή τους, τη διάθεσή τους για τους συγκεκριμένους σκοπούς που προβλέπει η συστατική πράξη. 
Στο έβδομο Κεφάλαιο ρυθμίζεται η σπουδαιότερη κατ’ αντικείμενο και έκταση περίπτωση κατάλειψης περιουσίας, που είναι η σύσταση κοινωφελούς ιδρύματος. Η σύσταση ιδρύματος ως νομικού προσώπου (αυτοτελές ίδρυμα) αντιμετωπίζεται ήδη από τον Αστικό Κώδικα στο άρθρο 108 και επομένως η κρατική εποπτεία επί των κοινωφελών ιδρυμάτων επιβάλλεται και για λόγους δημοσίου συμφέροντος, όπως και στους προηγούμενους νόμους.
Στο όγδοο Κεφάλαιο, που ασχολείται με τις σχολάζουσες κληρονομιές, προβλέπονται διατάξεις και ρυθμίζονται οι σχολάζουσες κληρονομιές κατά τρόπο παρόμοιο με τις κοινωφελείς περιουσίες, χωρίς όμως να αποτελούν οι ίδιες κοινωφελείς περιουσίες. Η σύνδεση αυτή πάντως δεν αποτελεί αυθαίρετη επιλογή, δεδομένου ότι ήδη ο αναγκαστικός ν.2039/1939, παράλληλα με το κύριο αντικείμενό του, είχε περιλάβει διατάξεις για την αποδοχή κληρονομιών, κληροδοσιών και δωρεών προς το δημόσιο περί εκκαθαρίσεώς τους και περί του ευεργετήματος της απογραφής, ενώ διάσπαρτα ο ίδιος ν.2039 αναφέρεται στις σχολάζουσες κληρονομιές και στους κηδεμόνες τους.
Μέχρι σήμερα οι βασικές ρυθμίσεις για τα θέματα των σχολαζουσών κληρονομιών, οι οποίες συνάπτονται με το εξ αδιαθέτου κληρονομικό δικαίωμα του δημοσίου, εξαντλούνται με τα άρθρα 1865 έως 1870 του Αστικού Κώδικα.
Εν όψει, λοιπόν, της καταργήσεως του ν.2039/1939, μετά τη δημοσίευση του νέου Κώδικα και της ανάγκης συστηματικής ενότητας των ρυθμίσεων, προκρίθηκε η ρύθμιση των θεμάτων της σχολάζουσας κληρονομιάς μαζί με αυτά των κοινωφελών περιουσιών. 
Στο ένατο Κεφάλαιο προσδιορίζονται οι πόροι για τη διοίκηση και την εποπτεία των περιουσιών του Κώδικα, καθώς και για την τήρηση των μητρώων. Επίσης, βεβαιώνεται ποσοστό 0,5% σε βάρος των εσόδων, κάτι που είχε αποτελέσει αντικείμενο συζήτησης και στην επιτροπή, όταν ήρθε το νομοσχέδιο πριν από δύο μήνες. 
Στα κεφάλαια Ι έως ΙΕ΄ περιλαμβάνονται λεπτομέρειες που αφορούν το μεταβατικό στάδιο, καθώς επίσης και τις πειθαρχικές παραβάσεις και τις δίκες και όλες αυτές τις άλλες λεπτομερείς διαδικασίες που ήδη προβλέπονταν και στον παλιό νόμο.
Αγαπητοί συνάδελφοι, ο νέος Κώδικας που θα αντικαταστήσει μετά από εβδομήντα τέσσερα έτη τον αναγκαστικό ν.2039/1939, αποτελεί απόσταγμα πολύχρονης και κοπιώδους εργασίας κοινοβουλευτικών επιτροπών και πολλών νομικών εργασιών, που έλαβαν υπόψη τις αμέτρητες δικαστικές αποφάσεις που ελήφθησαν όλα αυτά τα χρόνια.
Με τη δική σας συμβολή μπορούμε να διαμορφώσουμε ένα σταθερό και σύγχρονο θεσμικό πλαίσιο που θα πείσει τους πολίτες ότι η περιουσία που παραχωρείται σε φορείς του δημοσίου και της αυτοδιοίκησης θα αποδώσει το μέγιστο όφελος για την κοινωνία και η επιθυμία του δωρητή θα διασφαλίζεται διαχρονικά, με την εγγύηση του κράτους. 
Συμπληρωματικά, κατά ευτυχή συγκυρία θα έλεγα, προστίθεται η νομοθετική δυνατότητα αξιοποίησης της ακίνητης περιουσίας της Ιεράς Αρχιεπισκοπής Αθηνών, σε συνεργασία με το ελληνικό δημόσιο, με τη σύσταση κοινής εταιρείας αξιοποίησης της εκκλησιαστικής ακίνητης περιουσίας (ΕΑΕΑΠ Α.Ε.).
Μετά από προσπάθειες ετών ωρίμασε η στιγμή να θεσπίσουμε τη δυνατότητα της επίσημης, από κοινού διαχείρισης και αξιοποίησης της σημαντικής ακίνητης περιουσίας που διαθέτει η Αρχιεπισκοπή Αθηνών, με στόχο τη βελτίωση των εσόδων που αποδίδει σήμερα για την Αρχιεπισκοπή Αθηνών και γενικότερα για την εθνική οικονομία. Η εκκλησιαστική περιουσία εντάσσεται στην εθνική προσπάθεια για την επίτευξη βιώσιμης ανάπτυξης, με την πρώτη κοινή εταιρεία, με την προοπτική να ακολουθήσουν και άλλες αντίστοιχες εταιρείες με μητροπόλεις της χώρας και όχι μόνο των Αθηνών. 
Οι λεπτομέρειες της συνεργασίας είναι ξεκάθαρες και δεν αφήνουν περιθώρια για υπαινιγμούς: Συμμετοχή 50% με κεφάλαιο 150.000 ευρώ για κάθε φορέα, διάρκεια της εταιρείας ενενήντα εννέα έτη, οι μετοχές είναι αμεταβίβαστες, τα ακίνητα ανήκουν στην Ιερά Αρχιεπισκοπή Αθηνών, ενώ τα έσοδα που θα προέρχονται από την αξιοποίησή τους σταδιακά θα μεταβιβάζονται κατά 50% στην Αρχιεπισκοπή Αθηνών και κατά 50% στο ελληνικό δημόσιο. Στο διοικητικό συμβούλιο της εταιρείας τρία μέλη και τον Πρόεδρο έχει και ορίζει η Αρχιεπισκοπή Αθηνών, ενώ δύο μέλη ορίζονται από Υπουργεία της Κυβέρνησης.
Αγαπητοί συνάδελφοι, θεωρώ ότι αυτό το νομοσχέδιο βάζει πραγματικά τις βάσεις για την ουσιαστική αξιοποίηση υπέρ του δημοσίου των χιλιάδων κληροδοτημάτων που υπάρχουν σήμερα στη χώρα μας. Είναι μια θετική εξέλιξη, προκειμένου και σε αυτή τη δύσκολη οικονομική συγκυρία να μπορέσουμε να αξιοποιήσουμε αυτή την περιουσία που άφησαν χιλιάδες ευεργέτες υπέρ του ελληνικού λαού.
Ευχαριστώ πάρα πολύ.
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε, κύριε Ταμήλο.
Κυρίες και κύριοι συνάδελφοι, έχω την τιμή να ανακοινώσω προς το Τμήμα ότι οι Υπουργοί Δικαιοσύνης, Διαφάνειας και Ανθρωπίνων Δικαιωμάτων, Εξωτερικών, Οικονομικών, Εσωτερικών, Παιδείας και Θρησκευμάτων, Πολιτισμού και Αθλητισμού, Υγείας, Εργασίας, Κοινωνικής Ασφάλισης και Πρόνοιας και Δημόσιας Τάξης και Προστασίας του Πολίτη, κατέθεσαν σχέδιο νόμου: «Πρόληψη και καταπολέμηση της εμπορίας ανθρώπων και προστασία των θυμάτων αυτής».
Παραπέμπεται στην αρμόδια διαρκή επιτροπή.
Επίσης, έχω την τιμή να ανακοινώσω ότι από την Κοινοβουλευτική Ομάδα του Κομμουνιστικού Κόμματος Ελλάδος ορίζεται Κοινοβουλευτικός Εκπρόσωπος για το συζητούμενο σήμερα νομοσχέδιο ο κ. Καραθανασόπουλος.
Το λόγο τώρα έχει ο εισηγητής του ΣΥΡΙΖΑ κ. Δημήτριος Γάκης.</ChairmanSpeech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Ευχαριστώ, κυρία Πρόεδρε.
Κυρίες και κύριοι συνάδελφοι, το νομοσχέδιο που συζητάμε σήμερα δεν είναι αποκομμένο από την ευρύτερη οικονομική και κοινωνική πραγματικότητα της ισοπεδωτικής πολιτικής της κατάργησης κρατικών δομών και ανταποδοτικών δράσεων σε ευαίσθητες κοινωνικά ομάδες. 
Δεν μπορεί κανείς να κλείσει τα μάτια του στα προβλήματα της κοινωνίας, στην οικονομική ανέχεια, που έχει επιβάλει η πολιτική της δικομματικής Κυβέρνησης. Δεν μπορεί να κλείσει κανείς τα μάτια του στο 30% της ανεργίας και στα παιδιά των λαϊκών οικογενειών που έμειναν εκτός παιδικών σταθμών. Δεν μπορεί κανείς να κλείσει τα μάτια του στην εμμονή της Κυβέρνησης για την εφαρμογή μνημονιακών αδιεξόδων, που προοιωνίζουν νέες βάρβαρες επιθέσεις σε εισοδήματα και δικαιώματα των πολιτών. Δεν μπορεί κανείς να κλείσει τα μάτια του στο «μαύρο» που επέβαλε η Κυβέρνησή σας στη δημοκρατία, στην υγεία, στην παιδεία, στην αξιοπρέπεια των πολιτών και πρόσφατα στην εθνική άμυνα της χώρας.
Αυτό είναι το πλαίσιο μέσα στο οποίο σήμερα συζητάμε το νομοσχέδιο και αυτή είναι η μεγάλη του αντίφαση. Η επικοινωνιακή μικροπολιτική υπερτερεί του κοινωνικού συμφέροντος και οδηγεί στην αποδυνάμωση του κράτους, με επακόλουθο την ιδιωτικοποίηση και την εκποίηση περιουσιακών στοιχείων που διατέθηκαν από πολίτες ακόμα και για κοινωφελείς σκοπούς.
Με το νομοσχέδιο που συζητάμε, επιδιώκεται η κατάργηση του αναγκαστικού ν.2039/1939 που αφορά στα περίφημα εθνικά κληροδοτήματα, δηλαδή σε σημαντικά περιουσιακά στοιχεία τα οποία οι διαθέτες παραχώρησαν υπέρ κάποιου συγκεκριμένου κοινωφελούς ή εθνικού σκοπού, εμπιστευόμενοι το ελληνικό κράτος.
Στο νομοσχέδιο, πέραν των εθνικών κληροδοτημάτων ή των κοινωφελών περιουσιών και δωρεών, περιλαμβάνεται τεχνηέντως και η περίπτωση των σχολαζουσών κληρονομιών, μια περίπτωση που είναι τελείως διαφορετική από αυτή των εθνικών κληροδοτημάτων, που έχουν συνταγματική κάλυψη του σκοπού για τον οποίο διατέθηκαν (άρθρο 109 του Συντάγματος). 
Με αυτόν τον τρόπο, επιχειρείται ένας περίεργος και ανομολόγητος συσχετισμός δύο ανόμοιων περιπτώσεων, ο οποίος θα οδηγήσει σταδιακά και μελλοντικά στην εξομοίωση του τρόπου αντιμετώπισής τους.
Από το σκληρό γραφειοκρατικό νομοθετικό πλαίσιο του αναγκαστικού ν.2039/39 περνάμε σήμερα στην απόλυτη αυθαιρεσία. Έτσι, με το προταθέν για ψήφιση νομοσχέδιο δημιουργούνται σοβαρότατοι κίνδυνοι οριστικής απώλειας ή εξάλειψης των σημαντικών περιουσιακών στοιχείων, τα οποία οι διαθέτες εμπιστεύτηκαν στο ελληνικό κράτος. Αυτή η απώλεια μπορεί να γίνει είτε άμεσα με εκποίηση είτε έμμεσα με σταδιακό ροκάνισμα μέσω της δημιουργίας ενός σύνθετου γραφειοκρατικού μηχανισμού ιδιωτικών νομικών προσώπων, που θα τη διαχειρίζονται και ιδιωτικών ελεγκτικών μηχανισμών, που θα ελέγχουν τη διαχείριση. Και όλοι αυτοί θα τροφοδοτούνται οικονομικά αποκλειστικά από την περιουσία του διαθέτη. 
Καταθέτουμε δύο διαπιστώσεις: 
Η πρώτη είναι ότι κανείς δεν έχει αντίρρηση να υπάρξει μια τάξη και ένας καλύτερος έλεγχος σε ό,τι αφορά στα εθνικά κληροδοτήματα, στις δωρεές και στις σχολάζουσες κληρονομιές, αφού όλες οι κυβερνήσεις της Μεταπολίτευσης απαξίωσαν και ξεχαρβάλωσαν το δημόσιο τομέα και ακύρωσαν στην πράξη κάθε αποτελεσματικό δημόσιο έλεγχο. Στην πραγματικότητα, αποδεικνύεται ότι ποτέ δεν τον επιθυμούσαν. Πλην, όμως, αυτή η τάξη δεν πρέπει να δημιουργηθεί με την αυτοκατάργηση ή αυτοαναίρεση και απαξίωση του κράτους στο οποίο οι διαθέτες εμπιστεύτηκαν τις περιουσίες τους, όπως επίσης δεν πρέπει να γίνει με την έμμεση αναίρεση του κοινωφελούς ή εθνικού σκοπού υπέρ του οποίου οι διαθέτες παραχώρησαν τις περιουσίες τους. Δυστυχώς αυτό επιχειρείται με το κατατεθέν προς ψήφιση νομοσχέδιο.
Η δεύτερη διαπίστωση είναι ότι από το 2000, δηλαδή επί δώδεκα χρόνια, δεν έχει εφαρμοστεί η παράγραφος 3 του άρθρου 109 του Συντάγματος που προβλέπει τη σύνταξη μητρώου κληροδοτημάτων γενικά και ανά Περιφέρεια, την καταγραφή και ταξινόμηση των περιουσιακών τους στοιχείων, τη διοίκηση και διαχείριση του κάθε κληροδοτήματος, σύμφωνα με τη βούληση του διαθέτη ή του δωρητή. 
Τίθεται, λοιπόν, το ερώτημα: Για ποιο λόγο επί δώδεκα χρόνια δεν εφαρμόστηκε μια ορθή συνταγματική διάταξη, η οποία θα έβαζε μια τάξη στο επίμαχο ζήτημα και θα διευκόλυνε τον έλεγχο της ορθής διαχείρισης των συγκεκριμένων περιουσιακών στοιχείων; Προκύπτει αβασάνιστα το συμπέρασμα ότι υπαίτιες για το υπάρχον χάος και την έλλειψη αποτελεσματικού ελέγχου είναι οι εκάστοτε κυβερνήσεις και όχι οι κρατικές υπηρεσίες, τις οποίες οι ίδιες οι κυβερνήσεις απαξίωσαν και απαξιώνουν.
Σε ερώτηση που είχαμε υποβάλει τον Οκτώβριο του 2012 προς τον Υπουργό Οικονομικών, ο κ. Στουρνάρας μας απάντησε για το θέμα αυτό, του μητρώου δηλαδή, ότι το έργο «Ψηφιακές Υπηρεσίες Δημόσιας Περιουσίας και Εθνικών Κληροδοτημάτων» εντάχθηκε για χρηματοδότηση στο ΕΣΠΑ τον Ιούλιο του 2010. Στη συνέχεια, το έργο προκηρύχθηκε. Και έχει υποσχεθεί ο κύριος Υπουργός Οικονομικών ότι η υλοποίησή του θα πραγματοποιηθεί το 2013, φέτος δηλαδή. Τι έγινε, λοιπόν, μέχρι σήμερα και πώς θα συνδυαστεί με το παρόν νομοσχέδιο αυτή η δέσμευση; 
Καταθέτω και την ερώτηση και την απάντηση για τα Πρακτικά της Βουλής.
(Στο σημείο αυτό ο Βουλευτής κ. Δημήτριος Γάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)</Speech>
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Υπεγράφη η σύμβαση, να ξέρετε, στις 22 Αυγούστου. Ό,τι είπαμε έγινε.</Speech> 
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Παράλληλα όμως, προκύπτει από πολλές διατάξεις του νομοσχεδίου ότι δημιουργούνται εκ νέου οι κατάλληλες συνθήκες, όπως συνέβη σε πάμπολλες άλλες περιπτώσεις στο παρελθόν, με πρωταγωνιστές τα ίδια πολιτικά κόμματα και τα ίδια ανακυκλούμενα πολιτικά πρόσωπα ή τους διαδόχους τους, για κατασπατάληση και των περιουσιακών στοιχείων των εθνικών κληροδοτημάτων και δωρεών και των σχολαζουσών κληρονομιών από «ημετέρους» κομματικούς φίλους και βεβαίως τους δανειστές της χώρας, όπως έγινε με τα ασφαλιστικά ταμεία, τις ΔΕΚΟ και τη δημόσια περιουσία με πρωταγωνιστή το αμαρτωλό ΤΑΙΠΕΔ. Και μόνο η χρονική στιγμή ανακίνησης του συγκεκριμένου ζητήματος κατά την οποία αναζητείται εναγωνίως η πρόσβαση σε νέες περιουσιακές πηγές προς ικανοποίηση των δανειστών της χώρας -προηγείται όπως ξέρετε, η ικανοποίησή τους, σύμφωνα με πρόσφατη νομοθετική πρόβλεψη- αλλά και προς εξυπηρέτηση του αδηφάγου κομματικού παρακράτους, αποτελεί σοβαρή ένδειξη, αν όχι απόδειξη, περί των πραγματικών προθέσεων ή περί της τελικής κατάληξης. 
Προς επιβεβαίωση των προαναφερθέντων επισημαίνω ενδεικτικώς τις ακόλουθες χαρακτηριστικές περιπτώσεις: Σύμφωνα με το άρθρο 109 του Συντάγματος δεν επιτρέπεται μεταβολή του περιεχομένου ή των όρων της διαθήκης, κωδικέλλου ή δωρεάς ως προς τις διατάξεις τους υπέρ του δημοσίου ή υπέρ κοινωφελούς σκοπού. Τα ίδια επαναλαμβάνονται και στην αιτιολογική έκθεση. Πλην, όμως, το υπό ψήφιση νομοσχέδιο της μνημονιακής Κυβέρνησης θεσπίζει πολλούς νέους γραφειοκρατικούς μηχανισμούς και νέες διαδικασίες, η χρηματοδότηση των οποίων προβλέπεται να γίνει από την περιουσία των κληροδοτημάτων και δωρεών. 
Προβλέπονται, λοιπόν, τα εξής: 
Πρώτον, ο διορισμός εκτελεστών διαθηκών, εκκαθαριστών, διαχειριστών κ.λπ. στο άρθρο 16.
 Δεύτερον, η δημιουργία Κεντρικού Συμβουλίου Κοινωφελών Περιουσιών και Συμβουλίων Κοινωφελών Περιουσιών Αποκεντρωμένης Διοίκησης, όπως αναφέρεται στα άρθρα 6 και 8. 
Τρίτον, η δημιουργία Μητρώου Κοινωφελών Περιουσιών, όπως αναφέρεται στο άρθρο 12. 
Τέταρτον, η ανάθεση διαχειριστών ελέγχων σε ιδιωτικές ελεγκτικές εταιρείες, όπως αναφέρεται στο άρθρο 21. 
Πέμπτον, η επιβολή διαγωνιστικών διαδικασιών -άρθρα 38 και 56, κ.λπ.- με οικονομική επιβάρυνση των περιουσιών των κληροδοτημάτων, των δωρεών κ.λπ., χωρίς μάλιστα στις περισσότερες των περιπτώσεων να προσδιορίζεται εκ των προτέρων το ύψος αυτής της επιβάρυνσης -άρθρο 21, παράγραφος 4- το οποίο αφήνεται στη βούληση του εκάστοτε Υπουργού με την έκδοση υπουργικής απόφασης με βάση το άρθρο 38, παράγραφοι 5 και 6. 
Παράλληλα, προβλέπονται πολλές παρεμβάσεις και περιορισμοί ως προς τον τρόπο διοίκησης των ιδρυμάτων και τη διαχείριση της περιουσίας τους, η επιβολή έγκριτων πράξεων της διοίκησης και διαγωνιστικών διαδικασιών, με αποτέλεσμα τη διαρκή οικονομική επιβάρυνσή τους, όπως προβλέπεται στα άρθρα 56 και 58. 
Όλες αυτές οι πρόσθετες επιβαρύνσεις, σε συνδυασμό με τις ήδη υπάρχουσες -τέλος ακινήτων, υψηλή φορολογία στα ακίνητα και στα μισθώματα κ.λπ.- συντελούν στο σταδιακό ροκάνισμα των εθνικών κληροδοτημάτων και δωρεών, με αποτέλεσμα να καθίσταται εκ των πραγμάτων ανέφικτος ο σκοπός για τον οποίο διατέθηκαν τα όποια περιουσιακά στοιχεία. 
Το πιθανότερο σε αυτή την περίπτωση είναι να εξαναγκάζονται τα ιδρύματα, τα σωματεία και τα κάθε είδους νομικά πρόσωπα, τα οποία διαχειρίζονται τα περιουσιακά στοιχεία, να οδηγηθούν σε σταδιακή εκποίησή τους και εν γένει απώλειά τους, ό,τι ακριβώς γίνεται με πολλούς συμπολίτες μας σήμερα. 
Πέραν όλων των άλλων, επιβάλλεται στο νομοσχέδιο αυτό τέλος στα ιδρύματα για την καταχώρισή τους στο μητρώο της εκάστοτε υπηρεσίας. Είναι απίστευτο! Ποιος σκέφτηκε αυτό το πράγμα; Δηλαδή, ένα «τέλος κυκλοφορίας» ιδρυμάτων στο διαδίκτυο. Μπορείς να το πεις και «ηλεκτρονικά διόδια». 
Κάτω από αυτές τις συνθήκες, κανείς δεν θα εμπιστεύεται περιουσιακά του στοιχεία στο κράτος, με αποτέλεσμα να τερματιστεί σταδιακά ο κοινωφελής θεσμός της ευεργεσίας, ο οποίος έχει μεγάλη παράδοση στη χώρα μας. 
Οι επιλογές της Κυβέρνησης εξαφανίζουν ουσιαστικά κάθε διάθεση κοινωνικής προσφοράς και κοινωνικής αλληλεγγύης, καθιστώντας την εντελώς αναποτελεσματική και επωφελή μόνο για τους δανειστές της χώρας και για το αδηφάγο κομματικό παρακράτος, το οποίο οι ίδιοι έχουν οικοδομήσει επί δεκαετίες. 
Στις προηγούμενες νέες οικονομικές επιβαρύνσεις έρχονται να προστεθούν τα σκόπιμα και μεθοδευμένα κενά του νομοσχεδίου στις δήθεν διαφανείς διαδικασίες, τις οποίες ισχυρίζονται ότι θεσπίζουν. 
Ενδεικτικά αναφέρω την ακόλουθη περίπτωση: Ενώ στο άρθρο 16 προβλέπεται η δημιουργία μητρώου εκτελεστών διαθηκών, εκκαθαριστών κ.λπ., οι οποίοι θα επιλέγονται με κλήρωση, ωστόσο αφενός μεν αφήνεται αρρύθμιστη η διαδικασία της κλήρωσης -ποιος θα την κάνει, ποιος θα είναι παρών κ.λπ.- αφετέρου, δε, προβλέπεται η συμμετοχή στο μητρώο και νομικών προσώπων, των οποίων οι προστηθέντες και τα μέλη των διοικητικών συμβουλίων τους εξαιρούνται του ελέγχου ο οποίος προβλέπεται στην παράγραφο 4 του ίδιου άρθρου, αφού αυτή αφορά μόνο φυσικά πρόσωπα, τα οποία είναι καταχωρημένα στο μητρώο. 
Παράλληλα, οι προστηθέντες και τα μέλη των διοικητικών συμβουλίων των νομικών προσώπων εξαιρούνται για τον ίδιο λόγο που προανέφερα και από την εφαρμογή του άρθρου 18 παράγραφος 1 και 2, αφού η εφαρμογή του καλύπτει μόνο τα φυσικά πρόσωπα τα οποία θα είναι καταχωρημένα στο μητρώο. 
Ως εκ τούτου, ενδέχεται το διορισμένο νομικό πρόσωπο να χρησιμοποιεί προστηθέντα για την εκκαθάριση ή την εκτέλεση διαθήκης, ο οποίος έχει καταδικαστεί για κακουργήματα ή πλημμελήματα από δόλο σε ποινή φυλάκισης άνω των τριών μηνών, χωρίς καν να προβλέπεται η έκπτωσή του. 
Όλα τα ανωτέρω, συνδυαζόμενα με την πρόβλεψη ότι για περιουσιακά στοιχεία άνω των 3.000.000 ευρώ θα διορίζονται αποκλειστικώς νομικά πρόσωπα, ενισχύουν την αδιαφάνεια και τις πιθανότητες κακοδιαχείρισης, αφού τα περισσότερα κληροδοτήματα είναι ιδιαίτερα μεγάλης αξίας η οποία ξεπερνάει τα 3.000.000 ανά περίπτωση. 
Ενώ, λοιπόν, η διαφάνεια και οι προστατευτικές διατάξεις πρέπει να είναι αντίστοιχες με το μέγεθος των διαχειριζόμενων περιουσιακών στοιχείων, δηλαδή να ενισχύονται όταν αφορούν διαχείριση μεγαλύτερων περιουσιακών στοιχείων, το νομοσχέδιο ακολουθεί την ακριβώς αντίθετη πορεία. Τα όσα, δε, αναφέρονται στην αιτιολογική έκθεση είναι επιεικώς απαράδεκτα και ελλιπή. 
(Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΙΩΑΝΝΗΣ ΔΡΙΒΕΛΕΓΚΑΣ)
Σε κάθε περίπτωση, το άρθρο 16, όπως είναι διατυπωμένο, θα δημιουργήσει σοβαρότατα πρακτικά προβλήματα. 
Θέτω προς προβληματισμό τα ακόλουθα ερωτήματα:
Τι θα γίνει αν δεν υπάρξει αυξημένο ενδιαφέρον από φυσικά και νομικά πρόσωπα για ένταξη στο μητρώο ή αν αντιθέτως υπάρξει ιδιαίτερα αυξημένο ενδιαφέρον; Θα υπάρξει πρόβλεψη για ελάχιστο ή μέγιστο αριθμό μελών του μητρώου ή αυτό θα υφίσταται είτε με ένα μέλος είτε με υπερπληθώρα μελών, αναλόγως του εκδηλωμένου ενδιαφέροντος; 
Με ποια διαδικασία θα γίνεται η κλήρωση; Ποιοι θα τη διενεργούν και ποιοι θα είναι παρόντες; Πώς θα ελέγχεται η τυχόν κακοδιαχείριση εκ μέρους των νομικών προσώπων, τα οποία θα διορίζονται, έστω και μετά από κλήρωση; Πώς θα ελέγχεται η τυχόν παράνομη μεταφορά χρηματικών ποσών, τα οποία ανήκουν στην περιουσία των εθνικών κληροδοτημάτων, δωρεών κ.λπ., σε offshore εταιρείες ή σε συγγενικά πρόσωπα α΄ ή β’ βαθμού των διορισθέντων φυσικών προσώπων ή των υπευθύνων των διορισθέντων νομικών προσώπων; 
Επίσης, πρέπει να μπει ανώτατος αριθμός ανάληψης, διαχείρισης κοινωφελών περιουσιών, εκτέλεση διαθήκης, εκκαθάριση κληρονομιάς, σχολάζουσα κληρονομιά από το ίδιο φυσικό πρόσωπο ή νομικό πρόσωπο, ώστε να μην επαναληφθεί το φαινόμενο «ημέτεροι» να «κληρώνονται» διαχειριστές σε δέκα, είκοσι ή και παραπάνω κοινωφελείς περιουσίες μεγάλου οικονομικού αντικειμένου και άλλοι να μην «κληρώνονται» καθόλου. 
Εκτιμώ ότι πρέπει να παραμείνει σε ισχύ το άρθρο 8 του ισχύοντος αναγκαστικού ν.2039/39, σύμφωνα με το οποίο αρμόδιος για την εκκαθάριση είναι ο οικονομικός έφορος ή ο πρόξενος του τόπου κατοικίας ή διαμονής του διαθέτη. 
Είναι απλό, αποτελεσματικό και συγκεντρωτικό ως προς την ευθύνη. Παράλληλα, δεν επιβαρύνει την περιουσία του κληροδοτήματος, αφού οι υπεύθυνοι είναι συγκεκριμένοι κρατικοί υπάλληλοι. Την αδιαφάνεια έρχεται να ενισχύσει ο συνδυασμός του άρθρου 6, παράγραφος 1, το οποίο προβλέπει τη δημιουργία πενταμελούς Κεντρικού Συμβουλίου Κοινωφελών Περιουσιών με γνωμοδοτική αρμοδιότητα, στο οποίο θα μετέχουν δύο νομικοί σύμβουλοι του κράτους, σε συνδυασμό με το άρθρο 56 άλλου κατατεθέντος νομοσχεδίου, το οποίο αφορά την ενσωμάτωση της οδηγίας 2011/16 της Ευρωπαϊκής Ένωσης, που αναφέρεται σε θέματα κρατικών ενισχύσεων ΕΛΤΕ, αναμόρφωση Οργανισμού, ΝΣΚ και άλλες διατάξεις, με το οποίο προβλέπεται ότι οι νομικοί σύμβουλοι του κράτους δεν θα διώκονται και δεν θα εξετάζονται για γνώμη που διατύπωσαν ή πράξη που διενήργησαν κατά την άσκηση των καθηκόντων τους. 
Θεσπίζεται, λοιπόν, το ακαταδίωκτο και η ατιμωρησία και για τους νομικούς συμβούλους του κράτους, με ό,τι αυτό συνεπάγεται. Ουσιαστικά, πρόκειται για έμμεση προτροπή σε έκδοση κακών ή κατ’ εντολή γνωμοδοτήσεων. Είναι οξύμωρο το να δύναται να τιμωρηθούν, κατά τη γνώμη τους, τα άλλα μέλη του πενταμελούς Κεντρικού Συμβουλίου Κοινωφελών Περιουσιών τα οποία δεν είναι νομικοί σύμβουλοι του κράτους και οι νομικοί σύμβουλοι να μην τιμωρούνται. 
Σε ό,τι αφορά το άρθρο 18, παράγραφος 1, πέραν των προαναφερθέντων επισημαίνω ότι αντί να μειώνει τους κινδύνους κακοδιαχείρισης των κληροδοτημάτων, των δωρεών και των σχολαζουσών κληρονομιών, τους ενισχύει, αφού δίνει τη δυνατότητα διορισμού ατόμων ως εκκαθαριστών, εκτελεστών διαθηκών και διοικητών ιδρυμάτων, τα οποία έχουν καταδικαστεί για αδικήματα σε βάρος περιουσιακών δικαιωμάτων με ποινή μέχρι τρεις μήνες. Πλην, όμως, όποιος έχει καταδικαστεί σε ποινή μέχρι τρεις μήνες για αδικήματα όπως απάτη, κλοπή, απιστία κ.λπ., μπορεί εύκολα να διαπράξει εκ νέου τα ίδια αδικήματα για ακόμη μεγαλύτερα ποσά. Ο απατεώνας ή ο κλέφτης δεν παύει να έχει αυτή την ιδιότητα και την ροπή, επειδή καταδικάστηκε σε φυλάκιση μόνο μέχρι τρεις μήνες. 
Ιδιαιτέρως, δε, εξοργιστική, απαράδεκτη είναι η πρόβλεψη της ανάθεσης, με το άρθρο 21, των διαχειριστικών ελέγχων σε ιδιωτικές ελεγκτικές εταιρείες με το ακόλουθο σκεπτικό το οποίο αναφέρεται στην αιτιολογική έκθεση και προβάλλεται σε αυτήν ως σημαντική καινοτομία. 
«Έχει αποδειχθεί» –λέει- «αδύνατος στην πράξη ο τακτικός έλεγχος των υποβαλλόμενων στοιχείων, λαμβανομένου υπόψη του πλήθους των περιουσιών και της έλλειψης του αναγκαίου σε αριθμό και τεχνογνωσία προσωπικού, με αποτέλεσμα η γνωστή και ανομολόγητη αυτή αδυναμία να αποτελεί κίνητρο για την κατασπατάληση των πόρων τους». 
Ποιος, όμως, έχει δημιουργήσει αυτό το κενό στο ανθρώπινο δυναμικό; Ποιος έχει δημιουργήσει αυτήν την έλλειψη της τεχνογνωσίας στις δημόσιες επιχειρήσεις;  
Αντί, λοιπόν, να άρουν αυτά τα αίτια, τα επικαλούνται για να καταργήσουν τους ελέγχους από κρατικούς υπαλλήλους, αναθέτοντάς τους σε ιδιωτικές ελεγκτικές εταιρείες με την αντίστοιχη υπέρμετρη οικονομική επιβάρυνση των κληροδοτημάτων, δωρεών κ.λπ.. 
Η αλήθεια είναι ότι υπάρχει έμπειρο και εξειδικευμένο προσωπικό στο Υπουργείο Οικονομικών, στις εφορίες, αλλά και υλικοτεχνική υποδομή. Χρειάζεται, όμως, πρώτον η ορθή οργάνωση μιας ειδικής υπηρεσίας, δεύτερον η δημιουργία σχετικού λογισμικού αλλά και τρίτον, η δημιουργία του Μητρώου των Κοινωφελών Περιουσιών το οποίο έπρεπε ήδη να υφίσταται από το 2001. 
Ωστόσο, επειδή το Σώμα Οικονομικών Επιθεωρητών του Υπουργείου Οικονομικών δεν επαρκεί για να αντιμετωπίσει την πληθώρα των ελέγχων που απαιτούνται, προτείνουμε να προστεθεί στον Οργανισμό κάθε Διεύθυνση Κοινωφελών Περιουσιών των Αποκεντρωμένων Διοικήσεων, η σύσταση θέσεων για οικονομικούς επιθεωρητές αναλογικά με τον αριθμό των κοινωφελών περιουσιών και των σχολαζουσών κληρονομιών, με σκοπό ο έλεγχος να πραγματοποιείται κάθε έτος.
Το τελευταίο σημείο που θέλουμε να επισημάνουμε είναι τα όσα αναφέρονται στο άρθρο 24 σχετικά με την εκποίηση και εκμίσθωση κινητών και ακινήτων, όπου εκεί η ασυδοσία είναι η βασική φιλοσοφία του άρθρου. Η ανάγκη για μεγαλύτερη ευελιξία στις διαδικασίες εκποίησης και εκμίσθωσης ακινήτων των κοινωφελών περιουσιών είναι υπαρκτή, ειδικά στη σημερινή οικονομική συγκυρία. 
Η διαδικασία, όμως, ανάρτησης στο διαδίκτυο της σχετικής διακήρυξης και υποβολής γραπτών προσφορών -διαφανής και σωστή κατά τα λοιπά- στερεί τη δυνατότητα αύξησης του προσφερόμενου τιμήματος μέσω της διαδικασίας των «χτυπημάτων», που ενδεχομένως θα λάμβαναν χώρα σε μία τουλάχιστον ηλεκτρονική δημοπρασία. Αυτό κατά τα πρότυπα του ΟΔΔΥ που έχει ήδη εφαρμοστεί στη χώρα μας. 
Αυτό θα πρέπει να το δούμε γιατί δεν νομοθετούμε μόνο για σήμερα, την εποχή της κρίσης, αλλά και για το μέλλον. Και μην ξεχνάμε ότι σήμερα αλλάζουμε έναν αναγκαστικό νόμο του 1939. Έτσι, δεν πρέπει να προδικάζουμε μια μελλοντική μεταβολή της οικονομικής κατάστασης της χώρας, η οποία ενδεχομένως θα αναθερμάνει το ενδιαφέρον για ακίνητα του ιστορικού κέντρου της πρωτεύουσας, αλλά και ολόκληρης της χώρας.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ολοκληρώστε, κύριε συνάδελφε.</ChairmanSpeech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Ναι, κύριε Πρόεδρε.
Επίσης, η δημόσια πλειοδοτική δημοπρασία, κανονική ή ηλεκτρονική, μειώνει στο ελάχιστο τη δυνατότητα προσυνεννόησης των υποψηφίων αγοραστών, μισθωτών με στόχο την καθήλωση του τελικού τιμήματος σε χαμηλά επίπεδα. Αναλυτικότερα θα αναφερθούμε στα άρθρα.
Κυρίες και κύριοι συνάδελφοι, η κοινωνία έχει φτάσει στα όρια της αντοχής της. Αρνούμαστε να πιστέψουμε την πτώχευση της κοινωνικής συνοχής. Αρνούμαστε να αποδεχθούμε την εφαρμογή της πολιτιστικής αποδόμησης και απαξίωσης του κράτους και της υποβάθμισης των παρεχόμενων δημόσιων υπηρεσιών. Αρνούμαστε να πιστέψουμε ότι δεν υπάρχουν πόροι και μέσα για να γεμίσουν με αισιοδοξία και προοπτική τους πολίτες. Και είμαστε έτοιμοι να αρπάξουμε τη δυνατότητα, για να δώσουμε ώθηση στη χώρα, να κερδίσουμε την εμπιστοσύνη στην προοπτική που αναζητούν οι πολίτες, για να κατακτήσουν το δικαίωμα στην ασφάλεια, στην κοινωνική συνοχή και στη δικαιοσύνη. Οι κοινωφελείς περιουσίες είναι η άμυνα της κοινωνίας, είναι η κορυφαία μορφή αλληλεγγύης που επιδεικνύουν οι πολίτες. 
Εμείς θα κάνουμε ό,τι είναι δυνατόν να μην σας επιτρέψουμε να μετατρέψετε την ελληνική κοινωνία σε μια σχολάζουσα κοινωνία, ορφανή από παρόν και από μέλλον.
Ευχαριστώ.
(Χειροκροτήματα από την πτέρυγα του ΣΥΡΙΖΑ-ΕΚΜ)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ευχαριστούμε τον εισηγητή του ΣΥΡΙΖΑ – Εθνικού Κοινωνικού Μετώπου, κ. Γάκη.
Κυρίες και κύριοι συνάδελφοι, ο Βουλευτής κ. Σάββας Αναστασιάδης ζητά άδεια ολιγοήμερης απουσίας του στο εξωτερικό. Η Βουλή εγκρίνει;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Μάλιστα, μάλιστα.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Η Βουλή ενέκρινε τη ζητηθείσα άδεια.
Το λόγο έχει ο ειδικός αγορητής του ΠΑΣΟΚ, κ. Γκόκας για δεκαπέντε λεπτά, με τη γνωστή ανοχή.</ChairmanSpeech>
<Speech><Parlmember>ΧΡΗΣΤΟΣ ΓΚΟΚΑΣ</Parlmember>: Ευχαριστώ, κύριε Πρόεδρε. 
Κύριε Υπουργέ, κυρίες και κύριοι συνάδελφοι, ιστορικά σε δύσκολες συνθήκες, κοινωνικές και οπωσδήποτε οικονομικές, ο πατριωτισμός εύπορων και ευκατάστατων Ελλήνων τους οδήγησε σε πράξεις μεγαλοσύνης και αρετής απέναντι στην πατρίδα και τον ελληνικό λαό. 
Έχω την τύχη και την τιμή να κατάγομαι από την Ήπειρο, την Περιφέρεια των μεγάλων εθνικών ευεργετών, αλλά και πολλών άλλων με ίσης αξίας ως προς την ποιότητα της πράξης δωρεές, ανεξάρτητα με το μέγεθος, τα χρήματα ή άλλες υποδομές.
Σήμερα συζητούμε ένα πραγματικά σημαντικό, κατά την άποψή μου, νομοθέτημα, που δεν είναι μνημονιακή υποχρέωση, για τους εξής δύο βασικούς λόγους: Πρώτον, γιατί αφορά ένα σχέδιο νόμου το οποίο πραγματεύεται ένα ζήτημα μεγάλης εθνικής σημασίας, που έχει τη δική του μοναδική αξία μέσα στο χρόνο, αποτελεί ένα ιδιαίτερο και ευαίσθητο κομμάτι της ιστορίας μας και αφορά στην αξία της έννοιας του ευεργετισμού και του οικονομικού πατριωτισμού. 
Δεύτερον, γιατί μετά από πολλά χρόνια φθάνει για ψήφιση ένα σχέδιο νόμου, το οποίο επιχειρεί να θεσπίσει ένα σύγχρονο, πιο αποτελεσματικό πλαίσιο για την καλύτερη δυνατή αξιοποίηση των περιουσιών που έχουν περιέλθει και περιέρχονται στο ελληνικό δημόσιο για κοινωφελείς σκοπούς ή που αφήνονται στο δημόσιο ή καταλείπονται σ&apos; αυτό με τη μορφή σχολαζουσών κληρονομιών. 
Κυρίες και κύριοι συνάδελφοι, ερχόμαστε σήμερα να θεσπίσουμε ένα νέο Κώδικα, αντικαθιστώντας ένα πεπαλαιωμένο νομικό πλαίσιο και συγκεκριμένα τον αναγκαστικό ν.2039/1939, ενώ υπάρχουν και οι προηγούμενες σχετικά πρόσφατες νομοθετικές προσπάθειες του 2004 και του 2011, καθώς επίσης και πορίσματα και απόψεις της Επιτροπής Θεσμών και Διαφάνειας πάνω στο συγκεκριμένο θέμα το 1999 και το 2011, όπως υπάρχει και η σχετική πρόβλεψη από το Σύνταγμα του 2001 και συγκεκριμένα η παράγραφος 3 του άρθρου 109 για την καταγραφή των κληροδοτημάτων.
Μέσα από την πρακτική εφαρμογή των διατάξεων που ορίζουν το ισχύον νομικό πλαίσιο αναδείχθηκαν πολλές δυσκολίες γύρω από την αξιοποίηση, χρονικές καθυστερήσεις και γραφειοκρατικά προβλήματα που αντιμετωπίζουν μέχρι και σήμερα οι επιτροπές διαχείρισης των κληροδοτημάτων. Η επίλυση των όποιων δυσχερειών καθιστά αναγκαία τη θέσπιση του νέου Κώδικα, ενός Κώδικα καλύτερου και πιο αποτελεσματικού. Γι’ αυτό οφείλουμε να σεβαστούμε και να τιμήσουμε τους διάφορους ευεργέτες μας, αρκετούς επώνυμους και πολύ περισσότερους ανώνυμους που από το περίσσευμα ή το υστέρημα της περιουσίας τους στήριξαν ποικιλοτρόπως την πατρίδα.
Σήμερα που ζούμε σε μία εποχή μεγάλης και πρωτοφανούς οικονομικής κρίσης για τη χώρα και την κοινωνία μας, σε μία εποχή που βιώνουμε καθημερινά αρκετές δυσκολίες και ερχόμαστε αντιμέτωποι συνεχώς με πολλά προβλήματα επικρατεί, κατ’ αρχάς, ένας προβληματισμός για τη στάση μας, ιδιαίτερα για τη στάση των «εχόντων και κατεχόντων» προς το κοινωνικό σύνολο. Είναι μία σύγκριση με τις πράξεις των μεγάλων ευεργετών του παρελθόντος, που σίγουρα μας μελαγχολεί, όπως και το γεγονός ότι δεν καταφέραμε ακόμη να αναδιανείμουμε δίκαια τον πλούτο μέσα από ένα δίκαιο φορολογικό σύστημα, που αποτελεί πλέον άμεση προτεραιότητα. 
Δυστυχώς, στις μέρες μας η στόχευση στην ατομική ευδαιμονία υπερτερεί έναντι της κοινωνικής αλληλεγγύης και του συλλογικού πνεύματος, που εκλείπουν σε μεγάλο βαθμό. Θα πρέπει να μας απασχολήσει ιδιαίτερα το γεγονός πως δεν υπάρχουν σήμερα συνθήκες για την ανάπτυξη συμπεριφορών σαν και αυτές του παρελθόντος, όπου η ατομική ολοκλήρωση συμπορευόταν με τη συλλογική ευημερία.
Κυρίες και κύριοι συνάδελφοι, τα εθνικά κληροδοτήματα είναι γνωστά σε όλους μας. Είναι κτήρια και μνημεία που συναντούμε στην καθημερινότητά μας, όπως το Ζάππειο Μέγαρο, το Αρσάκειο, το Τοσίτσειο, η Ακαδημία, το Εθνικό και Καποδιστριακό Πανεπιστήμιο Αθηνών, το Εθνικό Μετσόβιο Πολυτεχνείο, το Βαρβάκειο Λύκειο, το Ίδρυμα Μποδοσάκη, το Αστεροσκοπείο Αθηνών και φυσικά πολλά άλλα.
Όμως, δεν είναι μόνο τα κτήρια και οι χρηματικές δωρεές των ευεργετών. Είναι και η συνολική τους δράση και στάση απέναντι στα προβλήματα και τις ανάγκες της πατρίδας. Αυτού του είδους η κοινωνική και οικονομική προσφορά ως έκφραση αγάπης και πατριωτισμού συναντάται διαχρονικά σε όλη τη διάρκεια της μακρόχρονης ελληνικής ιστορίας, με αποκορύφωμα όμως τους μεγάλους εθνικούς ευεργέτες που έδρασαν κατά τα χρόνια της δουλείας και ύστερα, όπως η Φιλική Εταιρεία που ιδρύθηκε και χρηματοδοτήθηκε από τους Νικόλαο Σκουφά, Αθανάσιο Τσακάλωφ και Εμμανουήλ Ξάνθο και χρηματοδοτήθηκε επίσης από τον Παναγιώτη Σέκερη, η Ευαγγελική Σχολή Σμύρνης και αργότερα άλλα κοινωφελή ιδρύματα και ενώσεις. 
Σ&apos; αυτό το σημείο επιτρέψτε μου να κάνω μία επιγραμματική αναφορά στους μεγάλους ευεργέτες της Ηπείρου, χωρίς να αγνοώ το πλήθος των ευεργετών και κληροδοτημάτων που υπάρχουν παντού, σε όλες τις περιοχές της Ελλάδος. Αναφέρω τον Γεώργιο Αβέρωφ από το Μέτσοβο, τον Απόστολο Αρσάκη από την Πρεμετή, τον Ιωάννη Δόμπολη από το Δεσποτικό των Ιωαννίνων, τα ξαδέλφια Ευάγγελο και Κωνσταντίνο Ζάππα, τους αδελφούς Γεώργιο και Αλέξανδρο Ζάρρα από την Άρτα, τον Ζώη Καπλάνη από το Γραμμένο Ιωαννίνων, τον Βασίλη Μελά από τον Παρακάλαμο, τους αδελφούς Ριζάρη από το Μονοδένδρι Ιωαννίνων, τον Γεώργιο και Σίμωνα Σίνα από τη Μοσχόπολη της Βορείου Ηπείρου, τον Γεώργιο Σταύρου που ήταν ο ιδρυτής της Εθνικής Τράπεζας Ελλάδος το 1841, το Νικόλαο Στουρνάρα από το Μέτσοβο, το Μιχαήλ Τοσίτσα, τον Γεώργιο Χατζηκώστα και αρκετούς άλλους ακόμα. 
Κλείνω αυτήν την παρένθεση και θα ήθελα να σημειώσω πως και μετά το Β΄ Παγκόσμιο Πόλεμο υπήρξε πολύ μεγάλη συμβολή πολλών σημαντικών ανθρώπων με ιδρύματα, με προσφορές υπέρ ευπαθών και φτωχών κοινωνικών ομάδων. 
Στους δύσκολους, λοιπόν, καιρούς, κυρίες και κύριοι συνάδελφοι, που περνάμε, πρέπει να διδαχθούμε απ’ αυτά τα παραδείγματα, για να μπορέσουμε να χτίσουμε μία καλύτερη Ελλάδα μέσα από πνεύμα ενότητας, σύμπνοιας, κοινωνικής προσφοράς και αλληλεγγύης. Γίνεται ολοένα και περισσότερο αντιληπτό μέσα από την Ελλάδα της κρίσης πως η καλύτερη αξιοποίηση των εθνικών μας κληροδοτημάτων αποτελεί μία από τις προτεραιότητές μας. 
Το λέω αυτό, κυρίες και κύριοι συνάδελφοι, γιατί το πρόβλημα είναι υπαρκτό, καθώς τόσο τα εθνικά κληροδοτήματα όσο και οι σχολάζουσες κληρονομιές δεν αξιοποιούνται με τον καλύτερο δυνατό τρόπο. Ειδικά για τις σχολάζουσες κληρονομιές που το μεγαλύτερο μέρος τους παραμένει αναξιοποίητο, η διαδικασία της εκκαθάρισης μπορεί να διαρκέσει πάνω από δέκα χρόνια έως και τριάντα χρόνια. 
Η παρωχημένη αυτή νομοθεσία, η ανεπαρκής εποπτεία λόγω και της υποστελέχωσης των κρατικών υπηρεσιών ή της απουσίας κατάλληλης εκπαίδευσης, η έλλειψη συγκεκριμένου εποπτικού πλαισίου, η ανεπαρκής υποβοήθηση των κεντρικών και περιφερειακών κρατικών υπηρεσιών εποπτείας των κληροδοτημάτων, με σύγχρονα τεχνολογικά μέσα και εργαλεία ηλεκτρονικής διακυβέρνησης, είναι ορισμένες από τις βασικές αιτίες του προβλήματος. 
Η προβληματική αυτή κατάσταση έχει ως αποτέλεσμα την απώλεια σημαντικών εσόδων, που μπορεί να ενισχύσουν και το σκοπό για τον οποίο έχουν διατεθεί διάφορες περιουσίες, αλλά και τον κρατικό προϋπολογισμό, με τη διάθεση απαραίτητων πόρων για κοινωφελή έργα όπως νοσοκομεία, σχολεία, γηροκομεία, μουσεία και χορήγηση υποτροφιών.
Πρέπει να υπάρξουν λύσεις με σεβασμό στη θέληση των διαθετών και με γνώμονα το κοινωνικό και δημόσιο συμφέρον. Έτσι, λοιπόν, οι σημαντικότερες προβλέψεις του νομοσχεδίου είναι οι εξής: Η δημιουργία, για πρώτη φορά, μητρώου για τα εθνικά κληροδοτήματα και μητρώου για τις σχολάζουσες κληρονομιές με δυνατότητες ηλεκτρονικής πρόσβασης και διασύνδεσής τους με μητρώα και αρχεία δημοσίων υπηρεσιών. Η σύσταση μητρώου εκκαθαριστών και εκτελεστών διαθηκών και διαχειριστών κοινωφελών περιουσιών ή ιδρυμάτων και κηδεμόνων σχολαζουσών κληρονομιών που θα καταρτισθεί ύστερα από κλήρωση. Η αποκέντρωση των αρμοδιοτήτων της Κεντρικής Διεύθυνσης του Υπουργείου Οικονομικών, που είναι αρμόδια για τα εθνικά κληροδοτήματα και τις σχολάζουσες περιουσίες προς αντίστοιχες υπηρεσίες και πολιτικά όργανα της αποκεντρωμένης διοίκησης. Η δυνατότητα ανάθεσης σε ελεγκτικές εταιρείες των διαχειριστικών ελέγχων για τα εθνικά κληροδοτήματα, συνδράμοντας με τον τρόπο αυτό τις υπηρεσίες του δημοσίου στο δύσκολο και ιδιαίτερα απαιτητικό έργο του οικονομικού ελέγχου.
Ο καθορισμός των διαδικασιών για τη μίσθωση διαφόρων ακινήτων που περιλαμβάνονται σε κληροδοτήματα. Η θέσπιση αυστηρότερων ποινών για όσους διαχειρίζονται κληροδοτήματα και δεν παρουσιάζουν ετήσια οικονομικά στοιχεία ισολογισμούς, απολογισμούς, προϋπολογισμούς κ.λπ.. Η θέσπιση ενιαίου καθεστώτος για τις σχολάζουσες κληρονομιές. 
Μέσα από τη συζήτηση και από την επεξεργασία του σχεδίου νόμου στην επιτροπή προέκυψαν ορισμένα σημαντικά ζητήματα: 
Γενικότερα, κατ’ αρχήν, τα θέματα αξιοποίησης, ελέγχου, εποπτείας και φορολογίας κληροδοτημάτων και σχολαζουσών κληρονομιών. 
Ειδικότερα, θέματα γύρω από τη δυνατότητα αυτοδιοίκησης ιδρυμάτων και την αποκεντρωμένη λειτουργία των υπηρεσιών, των πολιτικών τους προϊσταμένων -με την παράλληλη αναγκαιότητα ελέγχων και εποπτείας- τη σωστή αξιοποίηση κοινωφελών περιουσιών και σχολαζουσών κληρονομιών με όρους διαφάνειας οικονομικής και χρηστής διαχείρισής τους, τη διατήρηση της αρμοδιότητας του Εφετείου Αθηνών για θέματα ερμηνείας συστατικών πράξεων και μεταβολής του σκοπού της περιουσίας, που εγκαταλείπονται για κοινωφελείς σκοπούς, στο άρθρο 10 –θέμα που παραμένει ανοικτό, τουλάχιστον η αποκέντρωση σε επίπεδο στις έδρες των περιφερειών στα διοικητικά εφετεία των εδρών των περιφερειών- την ανάθεση διενέργειας διαχειριστικών ελέγχων σε ιδιωτικές ελεγκτικές εταιρείες –στο άρθρο 21- και γενικότερα του είδους του ελέγχου που θέλουμε να έχουμε.
Θέλουμε να έχουμε δειγματοληπτικό ή γενικό έλεγχο; Εκεί, κυρίες και κύριοι συνάδελφοι, θεωρούμε ότι η πρόταση του κυρίου Υπουργού για ολικό τακτικό έλεγχο ανά τετραετία από ιδιωτικές ελεγκτικές εταιρείες και δειγματοληπτικό ενδιάμεσο από την οικονομική επιθεώρηση είναι στην κατεύθυνση και των δικών μας προτάσεων. 
Θα δούμε και θα πούμε περισσότερα επ’ αυτού στη συζήτηση επί των άρθρων. 
Για τις σχολάζουσες κληρονομιές έχουμε διατυπώσει προβληματισμούς σχετικά με την μετατροπή των αναξιοποίητων κληροδοτημάτων σε σχολάζουσες κληρονομιές και για τα προβλήματα που υπάρχουν με την εξεύρεσή τους, το οποίο πιστεύουμε πως είναι ένα σοβαρό θέμα. 
Θα πρέπει να αναζητηθούν πρακτικοί και αποτελεσματικοί τρόποι, καθώς και τεχνικές δυνατότητες για να ξεπεραστεί αυτή η δυσκολία από τις πιο απλές περιπτώσεις, παραδείγματος χάρη στην ύπαιθρο, μέχρι και σε μεγάλης αξίας αστικά ακίνητα, που με διάφορα τεχνάσματα συνεχίζουν να τα διαχειρίζονται οι ήδη υπάρχοντες εκμεταλλευτές και όταν δεν υπάρχει πια ο ιδιοκτήτης τους. 
Σε κάθε περίπτωση, όσον αφορά την αξιοποίηση των περιουσιών από τις σχολάζουσες κληρονομιές, η πρότασή μας είναι πως αυτές πρέπει να διατίθενται για κοινωφελείς σκοπούς και όχι για κάλυψη δημοσιονομικών αναγκών. Ο σκοπός αυτός πρέπει να οριστεί με σαφήνεια μέσα από τον Κώδικα.
Ένα άλλο ζήτημα που έχει προκύψει αφορά ορισμένες διατάξεις του άρθρου 82. Αναφέρομαι στις παραγράφους 2, 3, 4 και 8 σχετικά με τις συνεστημένες περιουσίες για τη νομική τους μορφή και ειδικές διατάξεις για την ίδρυση και την εποπτεία τους, καθώς και σε αυτές που αφορούν στα ηπειρωτικά κληροδοτήματα. 
Ως προς το τελευταίο, υπάρχουν διάφορα ζητήματα και μια μακρόχρονη διεκδίκηση αλλαγής του νομοθετικού πλαισίου που αφορά τα παλιά κληροδοτήματα Ιωαννίνων και το καθεστώς διαχείρισής τους, κάτι που φάνηκε και στις συνεδριάσεις της επιτροπής. Είναι ένα θέμα σύνθετο, όπως αναδείχθηκε και στη συζήτηση στην επιτροπή με πολιτικές, νομικές και συνταγματικές διαστάσεις. 
Όπως φάνηκε και στο παρελθόν, η νομοθετική πρωτοβουλία του 1984 προσέκρουσε σε αντίθετη γνωμοδότηση του Νομικού Συμβουλίου του Κράτους, την υπ’ αριθμόν 414/2000, ενώ η Επιτροπή Θεσμών και Διαφάνειας της Βουλής με τα πορίσματα του 1999 και 2011 είναι υπέρ της εφαρμογής του ν. 1473/1984.
Παράλληλα, όμως, από το άρθρο 109 παράγραφος 2 του Συντάγματος προβλέπεται ότι με δικαστική απόφαση κρίνεται αν για την πραγματοποίηση με τον καλύτερο και αποτελεσματικότερο τρόπο της θέλησης του δωρητή ή διαθέτη μπορεί να γίνει αλλαγή στο καθεστώς εκμετάλλευσης. 
Έχουμε προβληματιστεί ιδιαίτερα. Είναι ένα θέμα σύνθετο, όπως είπα. Είναι διαφορετικό θέμα η πολιτική βούληση για τη συμμετοχή στη διοίκηση και διαχείριση των κληροδοτημάτων αυτών, της τοπικής αυτοδιοίκησης ή κοινωνικών φορέων και διαφορετικό θέμα τα συνταγματικά και νομικά ζητήματα που προκύπτουν. 
Όμως, σε κάθε περίπτωση, θα πρέπει να διαφυλαχθεί η εφαρμογή με σεβασμό στη βούληση του διαθέτη, η διαφανής και νόμιμη διαχείριση και αξιοποίηση, καθώς και ο πλήρης έλεγχος και εποπτεία στη λειτουργία αυτών των κληροδοτημάτων, όπως και σε όλα τα άλλα και αν υπάρχει το οποιοδήποτε κενό πάνω σε αυτό το σημείο, να καλυφθεί με ανάλογη νομοθετική πρωτοβουλία. 
Κύριε Υπουργέ, κλείνοντας θα ήθελα να σημειώσω πως υπάρχουν ορισμένες προτάσεις της Επιτροπής Θεσμών και Διαφάνειας της Βουλής που θα μπορούσαμε να εξετάσουμε, όπως άλλωστε έχει κάνει και το παρόν σχέδιο νόμου, το οποίο έχει λάβει υπ’ όψιν και έχει ενσωματώσει αρκετά από τα συμπεράσματα της ανωτέρω επιτροπής. 
Προτείνω, πρώτον, να εξετάσουμε την ανάγκη να υπάρξει ειδική μέριμνα, όσον αφορά τη φορολογική μεταχείριση των κληροδοτημάτων, καθώς το σημερινό φορολογικό καθεστώς που διέπει τα κληροδοτήματα τα επιβαρύνει εις βάρος της βούλησης του διαθέτη, αφού θέτουν σε κίνδυνο την εκτέλεση πολλών κοινωφελών σκοπών και φιλανθρωπικών έργων, δεύτερον, τη διευκόλυνση του δανεισμού των κληροδοτημάτων με χαμηλά επιτόκια και φυσικά υπό συγκεκριμένους όρους και αυστηρές προϋποθέσεις, τρίτον, τη θέσπιση ειδικού πλαισίου για την ένταξη των κληροδοτημάτων σε ευρωπαϊκά προγράμματα, τέταρτον, τη θέσπιση δυνατότητας για αποζημίωση των κληροδοτημάτων σε περιπτώσεις επιβάρυνσης της ιδιοκτησίας τους, όπως παραδείγματος χάρη σε περιπτώσεις απαλλοτρίωσης της ακίνητης περιουσίας τους.
 (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
Κυρίες και κύριοι συνάδελφοι, εμείς συμφωνούμε με το παρόν σχέδιο νόμου επί της αρχής, γιατί θεωρούμε ότι είναι σημαντικό μετά από τόσα χρόνια να επέλθει αλλαγή στο υφιστάμενο νομικό πλαίσιο για να υπάρξει ένας καλύτερος, βελτιωμένος και σύγχρονος κώδικας, που θα διέπει τα εθνικά κληροδοτήματα και τις σχολάζουσες κληρονομιές. 
Εκτιμάται ότι υπάρχουν περίπου δέκα πέντε χιλιάδες εθνικά κληροδοτήματα και τρεις χιλιάδες σχολάζουσες κληρονομιές μεγάλης αξίας. 
Δεν έχουν αποτιμηθεί επακριβώς. Δεν είναι εύκολο. Είναι δύσκολο να υπολογιστούν. Κατά προσέγγιση, όμως, εκτιμάται ότι το ποσό προσεγγίζει τα 14 δισεκατομμύρια ευρώ. Είναι 10 δισεκατομμύρια ευρώ η αξία των εθνικών κληροδοτημάτων και 4 δισεκατομμύρια ευρώ των σχολαζουσών κληρονομιών, χωρίς αυτά τα νούμερα να είναι ακριβή.
Πάντως, είναι κρίμα να μην αξιοποιούνται με τον καλύτερο τρόπο τέτοιοι εθνικοί πόροι, ιδίως τους σημερινούς καιρούς ύφεσης και πρωτόγνωρης κρίσης, όπου το ζητούμενο είναι η οικονομική ανάπτυξη και χρέος της πολιτείας η στήριξη των ευπαθών κοινωνικών ομάδων. Οφείλουμε όλη αυτήν την προσπάθεια και αυτήν την πρωτοβουλία σαν φόρο τιμής στους εθνικούς μας ευεργέτες και σεβασμό προς όλους εκείνους τους ανθρώπους που προτάσσουν ανιδιοτελώς το κοινωνικό και συλλογικό συμφέρον για να δώσουμε παράλληλα κίνητρα, να διαμορφώσουμε συμπεριφορές και να ενθαρρύνουμε μια αλλαγή στάσης ζωής και νοοτροπίας όσον αφορά στον τρόπο που αντιμετωπίζουμε και προσεγγίζουμε ζητήματα και προβλήματα σε συλλογικό επίπεδο.
Συμφωνούμε, λοιπόν, επί της αρχής και στην αυριανή συζήτηση θα τοποθετηθούμε αναλυτικότερα και θα εκφράσουμε τη θέση μας επί των άρθρων και των τροπολογιών και ιδιαίτερα για ορισμένες διατάξεις και θέματα, που έχουν αναδειχθεί και στη συζήτηση στην επιτροπή και μερικά από τα οποία ανέφερα συνοπτικά στη σημερινή μου τοποθέτηση.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κι εμείς ευχαριστούμε τον ειδικό αγορητή του ΠΑΣΟΚ, τον κ. Χρήστο Γκόκα.
Το λόγο έχει η ειδική αγορήτρια των Ανεξάρτητων Ελλήνων, η κ. Χρυσούλα Γιαταγάνα, για δεκαπέντε λεπτά.</ChairmanSpeech>
<Speech><Parlmember>ΧΡΥΣΟΥΛΑ-ΜΑΡΙΑ ΓΙΑΤΑΓΑΝΑ</Parlmember>: Κύριε Υπουργέ, αγαπητές κυρίες και κύριοι συνάδελφοι, πριν τοποθετηθώ επί της αρχής του νομοσχεδίου, θεωρώ υποχρέωσή μου να αναφερθώ στις προκλητικές δηλώσεις του Βουλευτή του ΠΑΣΟΚ κ. Χατζή Οσμάν, καθώς και του Βουλευτή του ΣΥΡΙΖΑ κ. Καρά Γιουσούφ, οι οποίοι αναφέρθηκαν σε υποτιθέμενη τουρκική μειονότητα της Δυτικής Θράκης.
Οι κύριοι Χατζή Οσμάν και Καρά Γιουσούφ ορκίστηκαν στο ελληνικό Σύνταγμα και εκλέχθηκαν για να υπηρετούν τα συμφέροντα των Ελλήνων πολιτών. Όταν τάσσονται υπέρ των τουρκικών θέσεων, όπως της μεγάλης γιορτής που θα πραγματοποιηθεί στην Κωνσταντινούπολη για τα εκατό χρόνια από την ίδρυση της υποτιθέμενης «τουρκικής Δημοκρατίας της Δυτικής Θράκης», με σκοπό τη δημιουργία έντασης στη Θράκη, προδίδουν τους ψηφοφόρους τους και κυρίως την πατρίδα τους.
Πρόεδρος του κόμματος, στο οποίο ανήκει ο κ. Χατζή Οσμάν, είναι ο κ. Βενιζέλος, ο οποίος είναι και Υπουργός Εξωτερικών και ο οποίος προ ολίγων ημερών επισκέφθηκε τη γείτονα χώρα και είχε σύσκεψη με τον κ. Νταβούτογλου. Ερωτώ, λοιπόν, τον κ. Βενιζέλο ποια είναι η αντίδρασή του στις εμπρηστικές δηλώσεις του Βουλευτή του. Συμφωνεί με αυτόν; 
Τελειώνοντας επί του θέματος αυτού, θέλω να αναφέρω πως Έλληνες Χριστιανοί και Μουσουλμάνοι ζουν μαζί τουλάχιστον εκατό χρόνια. Ας τους αφήσουμε να συνεχίσουν, απορρίπτοντας τους έξωθεν αλυτρωτικούς σχεδιασμούς.
Έρχομαι τώρα επί της αρχής του Κώδικα Κοινωφελών Περιουσιών και Σχολαζουσών Κληρονομιών και λοιπές διατάξεις. Το παρόν σχέδιο νόμου, στο οποίο επιχειρείται ο εκσυγχρονισμός του παρωχημένου πλέον θεσμικού πλαισίου, που διέπει τις κληρονομιές, που καταλείπονται υπέρ κοινωφελών σκοπών, δίνει για πρώτη φορά τη δυνατότητα καταγραφής των κοινωφελών περιουσιών.
Το γεγονός αυτό αποτελεί καινοτομία, καθώς παρόμοια καταγραφή δεν έχει υπάρξει ποτέ ξανά στο παρελθόν. Μέχρι στιγμής, τα θέματα αυτά ρυθμίζονται από τον αναγκαστικό ν.2039/1939, που αφορά στα εθνικά κληροδοτήματα. Είναι φανερό ότι μετά την πάροδο πλέον των εβδομήντα ετών από την εγκαθίδρυσή του υπάρχει ανάγκη να δημιουργηθεί εξορθολογισμός και διαφάνεια στη διαχείριση των εθνικών κληροδοτημάτων. 
Κάτι τέτοιο κατ’ αρχήν επιτυγχάνεται με τη σύνταξη Μητρώου Κληροδοτημάτων γενικώς, αλλά και ανά περιφέρεια, την καταγραφή και ταξινόμηση των περιουσιακών στοιχείων κάθε εθνικού κληροδοτήματος, καθώς και τη διοίκηση και διαχείριση του κάθε κληροδοτήματος, σύμφωνα με τη βούληση του διαθέτη, όπως αυτό προβλέπεται στο άρθρο 109 παράγραφος 3 του Συντάγματος.
Συνεπώς, εκτιμάται θετικά και κρίνεται αναγκαία η μετά από μία δεκαετία καθυστερημένη υλοποίηση της συνταγματικής επιταγής για τη δημιουργία μητρώου.
Ωστόσο, το παρόν νομοσχέδιο μάς προβληματίζει γιατί προχωράει σε συνένωση σε ενιαίο κώδικα της νομοθεσίας για τα εθνικά κληροδοτήματα με εκείνη για τις σχολάζουσες κληρονομιές. Ως αιτιολογία αναφέρεται ότι μετά την εκκαθάριση οποιουδήποτε κληροδοτήματος του οποίου δεν επετεύχθη ο σκοπός, η διαχείρισή του δεν διαφέρει σε τίποτα από αυτήν των σχολαζουσών κληρονομιών.
Εδώ όμως υπάρχει μία πολύ σημαντική διαφορά, γιατί η περιουσία μίας πρώην σχολάζουσας κληρονομιάς ανήκει στο δημόσιο, το οποίο μπορεί να τη διαχειριστεί όπως θέλει, παραδείγματος χάριν, να την εκποιήσει υπέρ των δανειστών ή να τη μεταβιβάσει στο ΤΑΙΠΕΔ, προκειμένου στη συνέχεια να την ιδιωτικοποιηθεί κ.ο.κ.. Αντίθετα, τα εθνικά κληροδοτήματα είναι περιουσία για την οποία υφίστανται περιορισμοί για τον τρόπο αξιοποίησής της, αλλά και διοίκησής της που καλύπτεται με συνταγματικές εγγυήσεις. 
Συγκεκριμένα στο άρθρο 109 παράγραφος 1 του Συντάγματος ρητά ορίζεται ότι δεν επιτρέπεται η μεταβολή του περιεχομένου ή των όρων διαθήκης ή δωρεάς ως προς τις διατάξεις της υπέρ του δημοσίου ή υπέρ κοινωφελούς σκοπού. 
Στην παράγραφο 2 ορίζεται ότι αν για οποιονδήποτε λόγο η θέληση του διαθέτη ή του δωρητή δεν μπορεί να πραγματοποιηθεί, επιτρέπεται μόνο κατ’ εξαίρεση να γίνεται επωφελέστερη αξιοποίησή του για τον ίδιο ή παρεμφερή σκοπό στην ίδια ή στην ευρύτερη περιφέρεια και μόνο μετά από δικαστική απόφαση. 
Συνεπώς, σε μια εποχή που οι δανειστές πιέζουν την Κυβέρνηση για νέες πηγές άντλησης εσόδων για την πληρωμή του χρέους μας δεν είναι δυνατόν να συμφωνήσουμε να περιληφθούν σε ένα ενιαίο νομοθέτημα δύο διακριτά είδη περιουσιών, δηλαδή τα εθνικά κληροδοτήματα και οι σχολάζουσες κληρονομιές, γιατί κάτι τέτοιο εγκυμονεί μεγάλο κίνδυνο να εκποιηθούν εθνικά κληροδοτήματα, για να πληρωθεί το δημόσιο χρέος. 
Ο δεύτερος λόγος για τον οποίο προβληματιζόμαστε είναι το περιεχόμενο του κώδικα και ιδίως τα άρθρα 12, 15, 16, 21, 24, 35, 57, 82 κ.λπ., σύμφωνα με τα οποία ιδιωτικοποιούνται οι μηχανισμοί ελέγχου. 
Στο σημείο αυτό θα προβώ σε γενικές παρατηρήσεις επί των επίμαχων διατάξεων και επιφυλάσσομαι να αναπτύξω αναλυτικά τις σκέψεις μου στην κατ’ άρθρο συζήτηση. 
Πιο συγκεκριμένα, επειδή πρόκειται για εκτελεστικό νόμο του Συντάγματος, θα πρέπει να καθορίζονται όλες οι σχετικές λεπτομέρειες, οι όροι και οι προϋποθέσεις εγγραφής και διασύνδεσης των μητρώων αυτών στο κείμενο του παρόντος νόμου και να μην παραχωρείται ανάλογη δυνατότητα στον εκάστοτε Υπουργό. Το νομοθετικό πλαίσιο πρέπει να είναι σαφές, συγκεκριμένο και αναλυτικό και το περιεχόμενό του να μην επαφίεται στη βούληση της εκάστοτε κυβέρνησης. Οι δε καταχωρίσεις αυτών πρέπει να γίνονται αποκλειστικά από τις αρμόδιες δημόσιες υπηρεσίες και να μην υπάρχει δυνατότητα ανάθεσης του έργου αυτού σε ιδιώτες μετά από σχετική υπουργική απόφαση. 
Επιπλέον, στο πλαίσιο διαφύλαξης της αξιοπιστίας και της δυνατότητας απόδοσης ευθυνών, όπου αυτές υπάρχουν, κρίνω ότι πρέπει να εγγράφονται ως μέλη Μητρώου Εκτελεστών Διαθηκών, Εκκαθαριστών, Διαχειριστών Κοινωφελών Περιουσιών και Ιδρυμάτων μόνο φυσικά πρόσωπα και όχι νομικά. 
Με το παρόν σχέδιο νόμου, μάλιστα, επιχειρείται η ένταξη ιδιωτικών φορέων-εταιρειών τόσο στο κομμάτι της διαχείρισης και εκκαθάρισης της κοινωφελούς περιουσίας όσο και στο κομμάτι του ελέγχου. Η ανάθεση του μεγαλύτερου μέρους των ελέγχων σε ιδιωτικές εταιρείες και το ροκάνισμα των αρμοδιοτήτων των οικονομικών επιθεωρητών προστατεύει τα ιδιωτικά συμφέροντα και απομειώνει την αντικειμενικότητα και την αμεροληψία της ελεγκτικής διαδικασίας, ιδίως όταν ελεγκτής και ελεγχόμενος έρχονται σε άμεση επαφή. Επομένως, αυξάνονται και τα περιθώρια αδιαφανών συναλλαγών, ενώ ταυτόχρονα αποδυναμώνεται η τεχνογνωσία και o θεσμικός ρόλος της δημόσιας διοίκησης. 
Άλλωστε, όπως προέκυψε από την ακρόαση φορέων στην επιτροπή, όλοι οι φορείς ζήτησαν να παραμείνει εξ ολοκλήρου στο δημόσιο ο έλεγχος. Σύσσωμος ο κλάδος των οικονομικών επιθεωρητών εναντιώνεται στην ανάθεση των ελέγχων σε ιδιώτες, όπως προβλέπει το συζητούμενο νομοσχέδιο. 
Μάλιστα, οι οικονομικοί επιθεωρητές στις γενικές συνελεύσεις τους έκριναν ότι οι έλεγχοι πρέπει να γίνονται από την Οικονομική Επιθεώρηση δειγματοληπτικά, με ανάλυση κινδύνου και βάσει επιστημονικών κριτηρίων. Έχει προτείνει, δε, ο κλάδος αυτός στην πολιτική ηγεσία -και επιμένει- ότι σε πρώτο στάδιο οι έλεγχοι πρέπει να διενεργούνται από υπαλλήλους του Υπουργείου Οικονομικών και μάλιστα εφοριακούς, οι οποίοι διαθέτουν την εμπειρία, τη γνώση, την κατάρτιση, καθώς έχουν πρόσβαση σε πλήθος πληροφοριών και εγγράφων. Στις ΔΟΥ λειτουργούν τα τμήματα ελέγχου βεβαίωσης και είσπραξης δικαστικού, γεγονός που σημαίνει ότι μπορούν να εξασφαλίσουν τους ελέγχους αυτούς και την είσπραξη των προστίμων, χωρίς να υπάρχει ούτε ένα ευρώ δημοσιονομικό κόστος και έτσι να μην επιβαρύνονται τα ιδρύματα με τις αμοιβές των ιδιωτών, τις δαπάνες μετακίνησής τους κ.λπ.. 
Αντίθετα, οι λογιστές κατέχουν μεν καλά τη λογιστική επιστήμη, αλλά δεν γνωρίζουν φορολογικά θέματα και δεν έχουν άμεση πρόσβαση σε φορολογικά στοιχεία, όπως οι εφοριακοί. Δεν πρέπει να παραγνωρίζετε ότι όλοι οι εθνικοί ευεργέτες προέβλεψαν στις διαθήκες τους πως οι έλεγχοι αυτοί θα γίνονται μόνο από το δημόσιο και όχι από ιδιώτες. Ο εκπρόσωπος, δε, των εφοριακών δήλωσε ότι οι ΔΟΥ έχουν τη δυνατότητα να κάνουν πρωτογενή έλεγχο, γιατί και τη γνώση έχουν και τα στοιχεία έχουν, αλλά μέχρις ότου γίνει πλήρης μηχανοργάνωση θα πρέπει σε κάθε νομό να λειτουργεί τουλάχιστον μία ΔΟΥ, στην οποία να λειτουργεί οπωσδήποτε τμήμα δικαστικού στελεχωμένο από νομικούς. Κατά συνέπεια, πρέπει να στελεχωθούν τα αρμόδια τμήματα με κατάλληλα εξειδικευμένο προσωπικό, γιατί έχουν τη δυνατότητα να επιτελέσουν κάλλιστα το έργο αυτό, και όχι να ανατεθεί σε ιδιωτικές εταιρείες. 
Επίσης, μας δημιουργεί έντονο προβληματισμό η διατύπωση του άρθρου 24 του παρόντος, σύμφωνα με την οποία τα διατηρούμενα ακίνητα μεταγράφονται και αποτελούν ιδιωτική περιουσία του δημοσίου. Αφήνετε έτσι ένα παράθυρο ανοιχτό ή μάλλον το λέτε ξεκάθαρα ότι τα ακίνητα αυτά θα πάνε «πακέτο» στο ΤΑΙΠΕΔ και θα μπουν στη διαδικασία αποπληρωμής του χρέους.
 Στο σημείο αυτό επισημαίνουμε ότι μία τέτοια διάταξη βρίσκεται σε ευθεία αντίθεση με το άρθρο 109 του Συντάγματος όσον αφορά στα εθνικά κληροδοτήματα εν γένει, καθώς και κάθε περιουσία που έχει δωρηθεί για κοινωφελή σκοπό και δεν είναι σχολάζουσα κληρονομιά, ώστε να υπάγεται στο δημόσιο. Εξαιτίας του PSI που επεβλήθη σε πανεπιστημιακά ιδρύματα, όπως και σε ταμεία τα οποία δεν ήθελαν να υπαχθούν στο υποχρεωτικό κούρεμα, αλλά μετά από απειλές του κ. Βενιζέλου –όλοι θυμόμαστε πως κουνούσε το δάκτυλο- αναγκαστικά υπήχθησαν και υπέστησαν τεράστια οικονομική ζημία. Ο Υπουργός Οικονομικών κ. Στουρνάρας, δεν επέτρεψε στα ιδρύματα, όπως και στα ασφαλιστικά ταμεία, να συμμετάσχουν στην αύξηση του μετοχικού κεφαλαίου της Εθνικής Τράπεζας, με αποτέλεσμα να υποστούν ζημιά άνω των 500 εκατομμυρίων ευρώ.
 Ένας βασικός παράγων που προκαλεί μεγάλη ζημία στην περιουσία των εθνικών κληροδοτημάτων είναι ότι υφίστανται προληπτικό έλεγχο και απαιτείται έγκριση του Υπουργού Οικονομικών για τη διαχείριση των ακινήτων που διαθέτουν. Έχει παρατηρηθεί καθυστέρηση δύο, τριών και πλέον ετών σε πολλές περιπτώσεις, όπου είχαν κάνει προσύμφωνο με εργολάβους για να αξιοποιηθούν με αντιπαροχή ακίνητά τους και τελικά, λόγω της ανεπίτρεπτης κωλυσιεργίας του Υπουργού ως προς την έγκρισή τους, έμειναν στα χαρτιά και δεν προχώρησε η επωφελής αξιοποίησή τους.
 Επιπλέον, θα ήθελα να επισημάνω ότι τα ακίνητα τα οποία προέρχονται από εθνικά κληροδοτήματα, τα ακίνητα της κοινωφελούς περιουσίας, εξαιτίας από τη μία μεριά της αλλαγής των συνθηκών και της μεγάλης κρίσης στις τιμές και στα μισθώματα των ακινήτων και από την άλλη της τρομερής καθυστέρησης στην έγκριση, ρημάζουν άδεια, όπως άλλωστε χαρακτηριστικά περιέγραψαν και οι σχετικοί φορείς, όπως το Πανεπιστήμιο Αθηνών, το Εθνικό Μετσόβιο Πολυτεχνείο και το Ίδρυμα Μαραγκοπούλου. Επομένως, πρέπει να τεθούν συντομότατα χρονικά περιθώρια στην ολοκλήρωση της διαδικασίας έγκρισης, ώστε να είναι άμεσα αξιοποιήσιμα και επικερδή τα ακίνητα αυτά. 
Τέλος, δεν παραλείπουμε να θέσουμε υπόψιν σας ότι το Εθνικό Μετσόβιο Πολυτεχνείο, το Πανεπιστήμιο Αθηνών, καθώς και το Ίδρυμα Μαραγκοπούλου, εκπρόσωποι των οποίων παρέστησαν ενώπιον της επιτροπής, ζήτησαν να έχουν τα ίδια τη δυνατότητα άμεσης αξιοποίησης της περιουσίας τους και να υφίστανται κατασταλτικό έλεγχο και μόνο ως προς τη χρηστή διαχείριση.
Ειδικότερα, τα πανεπιστήμια αναφέρθηκαν στις μεγάλες δυνατότητες που έχουν να σχεδιάζουν και να υλοποιούν προγράμματα και να επενδύουν στην καινοτομία.
Τόσο η υφιστάμενη νομοθεσία όσο και το συζητούμενο νομοσχέδιο συνιστούν τροχοπέδη στην αξιοποίηση των προγραμμάτων και των περιουσιών των πανεπιστημίων, καθώς δεν υπάρχει καμμία απολύτως τυπική πρόβλεψη. Όσον αφορά στη Θεσσαλονίκη, προ ολίγων ημερών ψηφίστηκε ο πρώτος νόμος του Υπουργείου Μακεδονίας-Θράκης που αφορά τη Ζώνη Καινοτομίας Θεσσαλονίκης.
Το νομοθέτημα αυτό το υποστηρίξαμε ένθερμα οι Ανεξάρτητοι Έλληνες, γιατί δίνει μεγάλες δυνατότητες να ξεκινήσει επιτέλους η ανάπτυξη στη χώρα μας με το οικονομικό αυτό εργαλείο, που είναι οι ζώνες καινοτομίας σε όλους τους τομείς της οικονομικής δραστηριότητας, από την καθετοποιημένη πρωτογενή παραγωγή, τη βιομηχανική παραγωγή, την παραγωγή εμπορευσίμων αγαθών, την παροχή υπηρεσιών που βασίζονται στην καινοτομία και στις συνέργειες μεταξύ επιστημονικών φορέων, δηλαδή, του ΑΠΘ και του Πανεπιστημίου Μακεδονίας.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Τελειώνω, κύριε Πρόεδρε.
Το συζητούμενο νομοσχέδιο δεν κινείται σε αντίστοιχη κατεύθυνση όσον αφορά στις κοινωφελείς περιουσίες των πανεπιστημιακών και τεχνολογικών ιδρυμάτων της Θεσσαλονίκης, αφού δεν τους δίνει τη δυνατότητα να διαχειριστούν οι ίδιοι τα κληροδοτήματα, επενδύοντας στην καινοτομία.
Υπάρχουν επιπλέον διατάξεις, όπως αυτές των άρθρων 38, 42, 56, 58, οι οποίες θεσπίζουν απαράδεκτες διαδικαστικές παρεμβάσεις του κράτους.
Τέλος, δεν μπορούμε να παραβλέψουμε το άρθρο 82 για τα ηπειρωτικά κληροδοτήματα. Δεν πρέπει να λησμονούμε ότι οι ηπειρώτες είναι από τους μεγαλύτερους εθνικούς ευεργέτες. Εμφανίστηκαν στην Επιτροπή εκπρόσωποι φορέων με αντιμαχόμενες απόψεις επί της αξιοποίησης αυτών των μεγάλων εθνικών κληροδοτημάτων που αφορούν την Ήπειρο. Το θέμα αυτό χρονίζει. Πρέπει να ληφθεί επιτέλους η πολιτική απόφαση, κάτι το οποίο αποφεύγει να θίξει το παρόν νομοσχέδιο.
Με τις επισημάνσεις αυτές, καθώς και όσες αναλυτικά θα αναφέρω στην κατ’ άρθρον συζήτηση, θεωρώ μεν αναγκαίο τον εκσυγχρονισμό της κείμενης νομοθεσίας, πλην όμως πιστεύω ότι το συζητούμενο νομοσχέδιο δεν ανταποκρίνεται στις ανάγκες που υπάρχουν για την αλλαγή της νομοθεσίας. Προτείνω να αποσυρθεί και να το επαναφέρετε συντομότατα, τον Οκτώβριο, αφού ρυθμίσετε αυτά τα θέματα, λαμβάνοντας σοβαρότατα υπ’ όψιν τις θέσεις των φορέων και τις θέσεις της Αντιπολίτευσης. Άλλως, είμαστε υποχρεωμένοι εμείς, οι Ανεξάρτητοι Έλληνες, να καταψηφίσουμε επί της αρχής το νομοσχέδιο, επιφυλασσόμενοι στη συζήτηση επί των άρθρων να συνηγορήσουμε στη θέσπιση όποιων άρθρων κρίνουμε θετικά και απολύτως αναγκαία.
Ευχαριστώ.
(Χειροκροτήματα από την πτέρυγα των ΑΝΕΛ)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Και εμείς ευχαριστούμε την κ. Γιαταγάνα.
Το λόγο έχει ο ειδικός αγορητής της Χρυσής Αυγής κ. Ηλίας Παναγιώταρος για δεκαπέντε λεπτά.</ChairmanSpeech>
<Speech><Parlmember>ΗΛΙΑΣ ΠΑΝΑΓΙΩΤΑΡΟΣ</Parlmember>: Ευχαριστώ, κύριε Πρόεδρε.
Με αφορμή το σχόλιο της κ. Γιαταγάνα για τους δύο Βουλευτές του ΠΑΣΟΚ και του ΣΥΡΙΖΑ, θέλω να πω ότι, αν υπήρχε εθνικό κράτος, αυτοί οι κύριοι, ο κ. Χατζή Οσμάν και ο κ. Καρά Γιουσούφ -ή όπως αλλιώς λέγεται- σίγουρα δεν θα είχαν ελληνικό διαβατήριο, γιατί θα τους το είχε πάρει το εθνικό κράτος και θα είχαν φύγει απ’ αυτή τη χώρα.
Όσο για το σημερινό σχέδιο νόμου: «Κώδικας κοινωφελών περιουσιών, σχολαζουσών κληρονομιών και λοιπές διατάξεις», θα ήθελα να πω ότι η Ελλάδα είναι μια χώρα όπου οι εθνικοί ευεργέτες ήδη από την Επανάσταση του 1821, αλλά και μετά την ίδρυση του ελληνικού κράτους, με τις περιουσίες τους εκσυγχρόνισαν το ελληνικό κράτος για κοινωφελείς σκοπούς.
Ως προς το ισχύον νομοθετικό πλαίσιο για τα εθνικά κληροδοτήματα, που ισχύει από το 1939, αναφέρει η αιτιολογική έκθεση ότι λειτούργησε αποτελεσματικά εδώ και οχτώ δεκαετίες. Σίγουρα, στην αρχή λειτούργησε πολύ αποτελεσματικά, αλλά άκρως αναποτελεσματικό ήταν τις τελευταίες δεκαετίες. Δεν θεωρούμε, όμως, ότι στα πλαίσια εκσυγχρονισμού του αναγκαστικού νόμου είναι θεμιτό να ανατίθεται ο έλεγχος σε ελεγκτικές εταιρείες, όπως προβλέπεται στο παρόν σχέδιο νόμου. Οι περιουσίες των εθνικών ευεργετών δίδονται αποκλειστικά προς αξιοποίηση του σκοπού για τον οποίο συστήνονται τα εθνικά ιδρύματα και για κανέναν άλλο λόγο.
Η ανάθεση του ελέγχου των κληροδοτημάτων σε ιδιωτικές ελεγκτικές εταιρείες δεν είναι δυνατόν να εξυπηρετεί το δημόσιο συμφέρον, για το οποίο κυρίως ενδιαφέρονται οι διαθέτες, καταλείποντας τις περιουσίες τους στο δημόσιο. Ο έλεγχος των κληροδοτημάτων πρέπει να αποτελεί αρμοδιότητα και αντικείμενο του δημοσίου, καθώς, εκτός των άλλων, δεν προκύπτει πρόσθετο δημοσιονομικό κόστος που θα βαρύνει τον κρατικό προϋπολογισμό για τη διενέργεια αυτών των ελέγχων, εφόσον αυτοί δύνανται να ασκούνται από τους αρμόδιους κρατικούς υπαλλήλους.
Τα ποσά που διατίθενται κάθε χρόνο για τον προϋπολογισμό των εθνικών κληροδοτημάτων, για την ικανοποίηση κοινωφελών σκοπών ή εκτέλεση κοινωφελών έργων ενισχύουν και συμπληρώνουν τα διατιθέμενα για τους ίδιους σκοπούς ή έργα ποσά από τον κρατικό προϋπολογισμό. Έτσι μπορούν να εξοικονομηθούν κρατικά έσοδα και να διατεθούν για τη διενέργεια δημοσίων επενδύσεων και την προώθηση γενικότερα της οικονομικής ανάπτυξης της χώρας.
Η Οικονομική Επιθεώρηση είναι κραταιός θεσμός, ελέγχει τα ιδρύματα και τα κληροδοτήματα από το 1939 και ως εκ τούτου αποτελεί θεματοφύλακα της διασφάλισης των συμφερόντων του δημοσίου. Επιπλέον, θα υφίσταται επιβάρυνση της περιουσίας των ιδρυμάτων με δαπάνες, όπως η αμοιβή ελεγκτού, τα οδοιπορικά, τα έξοδα διαμονής και άλλα, οι οποίες θα είναι δυσβάσταχτες κυρίως για τα μικρά ιδρύματα που είναι και τα περισσότερα. Αυτό το γεγονός θα λειτουργήσει τελικά σε βάρος του κοινωφελούς έργου τους. Θεωρούμε απαράδεκτο να επιβαρύνονται οι περιουσίες υπέρ των οποίων διενεργούνται έλεγχοι από τις αρμόδιες εταιρείες, με αμοιβή των αναδόχων ελεγκτικών γραφείων. 
Παραδοσιακά, τα ιδρύματα που συστήνονται για την εξυπηρέτηση κάποιου κοινωφελούς σκοπού είτε εθνικού είτε πολιτιστικού είτε θρησκευτικού, προβλέπουν την ύπαρξη διοικητικών συμβουλίων. Τα διοικητικά συμβούλια απαρτίζονται από πρόσωπα της απολύτου εμπιστοσύνης των διαθετών, από πρόσωπα του οικογενειακού τους περιβάλλοντος ή από άλλα πρόσωπα αναγνωρισμένου κύρους από την ελληνική κοινωνία.
Για ποιο λόγο, λοιπόν, να αναθέσουμε τη δημόσια διαχειριστική εξουσία σε ιδιώτες που αποκλειστικό σκοπό έχουν την κερδοφορία τους; Με το πρόσχημα της διεφθαρμένης Δημόσιας Διοίκησης παραχωρούνται τα ελεγκτικά «φιλέτα» στους ιδιώτες. Το εξωφρενικό, επιπλέον, είναι ότι οι ιδιώτες συντάσσουν πορίσματα και το δημόσιο τα εκτελεί.
Το σχέδιο που οδηγεί στην καταστροφή και ισοπέδωση κάθε υγιούς τμήματος λειτουργίας της Δημόσιας Διοίκησης συνεχίζεται. Η διάταξη αυτή προσκρούει άμεσα στις διατάξεις του άρθρου 109, παράγραφος 1 του Συντάγματος, όπου ορίζεται ρητά ότι δεν επιτρέπεται η μεταβολή του περιεχομένου ή των όρων διαθήκης, κωδικέλλου ή δωρεάς ως προς τις διατάξεις τους υπέρ του δημοσίου ή υπέρ κοινωφελούς σκοπού. Με αυτόν τον τρόπο θα μειωθεί αντιστοίχως η προσφορά στον Έλληνα πολίτη και την κοινωνία, όπως άλλωστε ορίζεται ως βούληση του διαθέτη.
Όσον αφορά το άρθρο 65, η προβλεπόμενη παρακράτηση 0,5%, η οποία μάλιστα μπορεί να αναπροσαρμόζεται με απόφαση του Υπουργού Οικονομικών, προσθέτει μία ακόμα επαχθέστατη και απολύτως απαράδεκτη επιβάρυνση στις παντοειδείς επιβαρύνσεις που υπάρχουν για την εκμίσθωση ακινήτων, όπως πιστοποιητικό ενεργειακής απόδοσης, σχέδιο ηλεκτρολόγου και άλλα. Έτσι, δυσκολεύεται περαιτέρω η επίτευξη του σκοπού των ιδρυμάτων. 
Αν στα παραπάνω προστεθεί και η υφιστάμενη υπέρμετρη φορολόγηση στην περίπτωση των ιδρυμάτων που πέρυσι έφτασε στο 48% των εσόδων από μισθώματα, σε συνδυασμό με την οικονομική κρίση, δημιουργεί ένα εκρηκτικό μείγμα αποστέρησης εσόδων που ακυρώνει εν τοις πράγμασι τη βούληση του διαθέτη, θέτοντας σε ουσιαστικό κίνδυνο την εκτέλεση κρίσιμων κοινωφελών και φιλανθρωπικών σκοπών, με άμεσες συνέπειες όχι μόνο σε οικονομικά αποτελέσματα αλλά και σε ανθρώπινες ζωές. Δηλαδή, αντί να δίνουμε κίνητρα σε ευεργέτες να διαθέτουν τις περιουσίες τους προς κοινωφελείς σκοπούς, βρίσκουμε τρόπους να τους αποθαρρύνουμε.
Εμείς υποστηρίζουμε ότι πρέπει να υπάρχει πλήρως συγκροτημένη Διεύθυνση στο Υπουργείο Οικονομικών, η οποία υπεύθυνα θα ελέγχει τη διαχείριση των κοινωφελών περιουσιών ή των εθνικών κληροδοτημάτων, αφού πλέον ταυτίζονται αυτές οι έννοιες. Δεδομένου, μάλιστα, ότι στο άρθρο 1 του σχεδίου νόμου προβλέπεται ως αρμόδια αρχή όχι μόνο ο Υπουργός Οικονομικών αλλά και ο Γενικός Γραμματέας της οικείας Αποκεντρωμένης Διοίκησης, υποστηρίζουμε τη συγκρότηση τέτοιων Διευθύνσεων σε κάθε Οργανισμό Αποκεντρωμένης Διοίκησης.
Το ελληνικό δημόσιο, καθώς αποδέχεται τις περιουσίες, σύμφωνα με το άρθρο 3, θα πρέπει να διαθέτει την υποδομή για να υποστηρίζει με επιμέλεια τον επωφελή για την κοινωνία σκοπό αυτών των περιουσιών, πόσο μάλλον όταν στα άρθρα 6 και 7 προβλέπεται σύσταση Κεντρικού Συμβουλίου Κοινωφελών Περιουσιών και στο άρθρο 8 Συμβούλιο Κοινωφελών Περιουσιών Αποκεντρωμένης Διοίκησης.
Το πρόβλημά μας δεν είναι οι υπερσυγκεντρωτικοί ξεπερασμένοι νόμοι που ισχύουν σήμερα. Το πρόβλημά μας είναι ότι δεν γινόταν σοβαρή διαχείριση των κληροδοτημάτων από το Υπουργείο Οικονομικών δεκαετίες τώρα. Τα διοικητικά συμβούλια των ιδρυμάτων αποφάσιζαν την αξιοποίηση της περιουσίας τους προς ένα σκοπό και το Υπουργείο Οικονομικών τυπικώς ενέκρινε τις αποφάσεις αυτές. Ενέκρινε, όμως, χωρίς να τις ελέγχει, όπως θα έπρεπε. 
Γι’ αυτό, λοιπόν, καταψηφίζουμε επί της αρχής. Όσον αφορά τις τροπολογίες, θα μιλήσει αργότερα ο Κοινοβουλευτικός μας Εκπρόσωπος.
Θα ήθελα να κάνω μόνο ένα σχόλιο όσον αφορά την τροπολογία με γενικό αριθμό 716 σε σχέση με τις μπίζνες ανάμεσα σε ένα μέρος της εκκλησιαστικής περιουσίας και της μνημονιακής συγκυβέρνησης. Απ’ ό,τι φαίνεται, δυστυχώς, η ηγεσία της Εκκλησίας έχει ξεχάσει τα βασικά ζητήματα, με τα οποία θα έπρεπε να ασχολείται, όπως είναι η απαράδεκτη επίθεση των κατσαπλιάδων Αλβανών στον ελληνορθόδοξο ναό στην Πρεμετή και να έχει κάνει κάποιες ενέργειες –γιατί δεν έκανε απολύτως τίποτα- για την υπεράσπιση των συμφερόντων του Ελληνισμού εντός και εκτός των ελληνικών συνόρων.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Το λόγο έχει ο ειδικός αγορητής της Δημοκρατικής Αριστεράς κ. Λυκούδης για δεκαπέντε λεπτά.</ChairmanSpeech>
<Speech><Parlmember>ΣΠΥΡΙΔΩΝ ΛΥΚΟΥΔΗΣ</Parlmember>: Κυρίες και κύριοι συνάδελφοι, πριν αναφερθώ σε αυτό καθ’ αυτό το αντικείμενο του νέου Κώδικα Κοινωφελών Περιουσιών και Σχολαζουσών Κληρονομιών, θέλω να κάνω κάποιες παρατηρήσεις για να εξηγήσω για ποιους λόγους εμείς τον αντιμετωπίζουμε θετικά. 
Η πρώτη παρατήρηση, κυρίες και κύριοι συνάδελφοι, είναι ότι έπρεπε να φτάσουμε ένα βήμα πριν το γκρεμό μιας άτακτης χρεοκοπίας, για να θεσπίσουμε Μητρώο Κοινωφελών Περιουσιών και Εθνικών Κληροδοτημάτων, για να νοικοκυρέψουμε τις σχολάζουσες κληρονομίες και για να ορίσουμε επιτέλους λειτουργικούς τρόπους εποπτείας και ελέγχων των προσώπων και των φορέων που τις εκκαθαρίζουν και τις διαχειρίζονται. Έπρεπε να φτάσουμε ένα βήμα πριν από την άτακτη χρεοκοπία για να αναρωτηθούμε ως κράτος και ως Κοινοβούλιο ποιο είναι το συνολικό μέγεθος και ποιοι είναι οι κηδεμόνες των σχολαζουσών κληρονομιών. 
Αφήνω στην άκρη ότι ακόμα και σήμερα, παρά τη θετική προσπάθεια που γίνεται, ακριβή και αξιόπιστη απάντηση στα ερωτήματα αυτά δεν έχουμε. 
Η δεύτερη παρατήρησή μου αφορά στην πολιτική αντίληψη του χρόνου, πώς δηλαδή αντιλαμβανόμαστε το χρόνο πολιτικά. Συζητούμε σήμερα την επικαιροποίηση ενός προπολεμικού –ναι, προπολεμικού!- νομικού πλαισίου για τα εθνικά κληροδοτήματα, με τις προβλέψεις του οποίου απαιτούνταν έως και δεκαπέντε χρόνια για να αναγνωριστεί το κληρονομικό δικαίωμα του δημοσίου στις σχολάζουσες κληρονομίες.
Με άλλα λόγια, κυρίες και κύριοι συνάδελφοι, μόλις σήμερα, στον έκτο χρόνο της ύφεσης, ασχολούμαστε με την επικαιροποίηση ενός νόμου του 1939, μια επικαιροποίηση που θα μπορούσε να αποδώσει έσοδα στο ελληνικό δημόσιο και να καταστήσει αξιόπιστη μια πατριωτική χειρονομία, την εθνική δωρεά, το εθνικό κληροδότημα. 
Είναι πραγματικά άξιον απορίας το ότι αναφερόμαστε από τη μια μεριά με περηφάνια στο πρότυπο των εθνικών ευεργετών -μάλιστα, επικαλεστήκαμε από την πρώτη στιγμή της κρίσης το παράδειγμά τους και προτρέψαμε τους Έλληνες της διασποράς να τους μιμηθούν- και από την άλλη αφήσαμε στην αναξιοπιστία της δυσλειτουργίας και της κακοδιαχείρισης το νομικό πλαίσιο που διέπει τη νομική, τη διοικητική και την οικονομική διαχείριση των κληροδοτημάτων. 
Στον αντίποδα της αντίληψης του σχολάζοντος πολιτικού χρόνου διαπίστωσα με αισιοδοξία ότι με το νομοσχέδιο βελτιώνουμε την αντίληψη του χρόνου ως προθεσμίας εκτέλεσης ενός κοινωφελούς έργου. Εννοώ ότι με το συζητούμενο νομοσχέδιο ορίζεται ένα τρίμηνο σε εκείνους οι οποίοι ασκούν σήμερα χρέη κηδεμόνα ή εκκαθαριστή κληρονομιών για να εγγραφούν στο σχετικό μητρώο που θεσπίζεται. Επίσης, εννοώ ότι δεκαοκτώ μήνες μετά την ανάληψη των καθηκόντων ενός κηδεμόνα το κράτος θα τον ελέγξει για το αν ολοκλήρωσε το έργο του, αν έχει σημειώσει ικανοποιητική πρόοδο.
Αυτή η διαφορά, η αξιοποίηση δηλαδή του χρόνου -όταν με το προηγούμενο καθεστώς απαιτούνταν οκτώ και δέκα χρόνια για να ολοκληρωθεί το έργο της εκκαθάρισης- θα έπρεπε, κατά τη γνώμη μας, να διαπνέει όλη τη νομοθετική εργασία.
Επιτρέψτε μου να σταθώ λίγο παραπάνω στο θέμα της πολιτικής αντίληψης του χρόνου, γιατί πραγματικά απορώ με το πώς αντιλαμβάνονται το θεμελιώδες αυτό πολιτικό μέγεθος, το χρόνο δηλαδή, κάποιοι συνάδελφοί μας. Το σύνολο των κοινωφελών περιουσιών σήμερα, μικρών και μεγάλων, είναι περίπου δεκαπέντε χιλιάδες και κάθε χρόνο προστίθενται περίπου εβδομήντα νέες υποθέσεις, σύμφωνα με τα στοιχεία του επίτιμου Γενικού Διευθυντή Δημόσιας Περιουσίας και Εθνικών Κληροδοτημάτων του Υπουργείου Οικονομικών. Από τα στοιχεία που υπάρχουν στην έκθεση αξιολόγησης συνεπειών του νομοσχεδίου, το κατ’ εκτίμηση ύψος των κοινωφελών περιουσιών υπολογίζεται σε τουλάχιστον δέκα δισεκατομμύρια ευρώ, χωρίς να συνυπολογίζεται η περιουσία, κινητή και ακίνητη, των πολύ μεγάλων κοινωφελών περιουσιών. Για τις σχολάζουσες, δε, κληρονομιές παραμένει άγνωστο το συνολικό μέγεθος.
Με τα μέχρι σήμερα στοιχεία και με αισιόδοξους υπολογισμούς φαίνεται ότι εκκαθαρίζονται σχεδόν είκοσι υποθέσεις το χρόνο, οπότε, όπως σημειώνεται και στο πόρισμα της Ειδικής Μόνιμης Επιτροπής Θεσμών και Διαφάνειας κατά τη συνεδρίαση της 1ης Φεβρουαρίου του 2011, χωρίς να χρονοτριβούν οι απλοί υπάλληλοι, κάνοντας τη δουλειά τους οι άνθρωποι, με τα σημερινά δεδομένα θα απαιτούνταν περίπου τριακόσια χρόνια για να εκκαθαριστούν όλες οι κοινωφελείς περιουσίες! Τριακόσια χρόνια, κυρίες και κύριοι συνάδελφοι! Είναι παραλογισμός! Κι όμως, ακούω συναδέλφους –καλοπίστως- να απορρίπτουν με απέχθεια και καχυποψία τη συνάντηση, τη σύμπραξη δημοσίου με τον ιδιωτικό τομέα στο συγκεκριμένο θέμα και για τούτο μάλιστα να δηλώνουν ότι ενδεχομένως θα καταψηφίσουν το νομοσχέδιο. Προφανώς θα έπρεπε να περιμένουμε τον «αμόλυντο» από τη συμμετοχή ιδιωτών Παράδεισο στο τέρμα των τριακοσίων χρόνων! Και αναρωτιέμαι: Τότε να μείνουμε στο χρόνο του 1939; Ή θα περιμένουμε την αστρική μεταμόρφωση του κρατικού μηχανισμού, ώστε σε μηδενικούς χρόνους να πράξει όσα δεν μπόρεσε μόνος του να πράξει ακόμα και ο πλέον αποτελεσματικός κρατικός τομέας σε όλον τον πλανήτη, περιλαμβάνοντας την επί του συγκεκριμένου θέματος που συζητάμε ελληνική πραγματικότητα; 
Στη Δημοκρατική Αριστερά, κυρίες και κύριοι συνάδελφοι, θεωρούμε απολύτως θετική τη δημιουργία Μητρώου Εκκαθαριστών, Διαχειριστών Κοινωφελών Περιουσιών Ιδρυμάτων και Κηδεμόνων Σχολαζουσών Κληρονομιών και κρίνουμε επίσης ότι μπορεί να βοηθήσει η συνεργασία -με αυστηρούς όρους βεβαίως και με έλεγχο- με τον ιδιωτικό τομέα, ώστε να φτάσουμε σε αξιόπιστα αποτελέσματα σε εύλογο χρόνο και όχι στον αόρατο χρόνο. 
Η τρίτη παρατήρησή μου είναι η εξής. Το υπό συζήτηση νομοσχέδιο νομίζω ότι αντιμετωπίζει αποτελεσματικά δύο κακοδαιμονίες της ελληνικής Δημόσιας Διοίκησης:
Η πρώτη κακοδαιμονία που αντιμετωπίζει είναι η συνήθης διάχυση των αρμοδιοτήτων και της ευθύνης ελέγχου και εποπτείας σε τόσα πολλά πρόσωπα και φορείς, ώστε να καθίσταται αδύνατος ο ουσιαστικός έλεγχος στα πεδία της λειτουργίας, της χρηστής διαχείρισης και των σκοπούμενων αποτελεσμάτων. 
Και η δεύτερη κακοδαιμονία που αντιμετωπίζει είναι η πολυνομία και η κατά περίπτωση νομοθέτηση, που επέτρεπε την πολυδιάσπαση των κριτηρίων, των κανόνων οργάνωσης, λειτουργίας και εποπτείας των κληροδοτημάτων. 
Το παρόν νομοσχέδιο έχει ένα θετικό άξονα, γιατί επιχειρεί να ορίσει -πέραν επιμέρους παρατηρήσεων που μπορεί να έχει κάποιος και που μπορεί να έχουμε και εμείς- με σαφήνεια όμως, τα πεδία και τους φορείς της ευθύνης εποπτείας και ελέγχων στην καταγραφή και τη διαχειριστική πορεία των έργων αυτών και επίσης επιχειρεί να οριστούν ενιαίοι κανόνες οργάνωσης, λειτουργίας και ελέγχου. Ελπίζω με την ταχεία εισαγωγή νέων τεχνολογιών να σημειωθεί μεγάλη πρόοδος και στο θέμα της γραφειοκρατίας αλλά και στο θέμα της διαφάνειας και χρηστής διαχείρισης.
Επίσης, θεωρούμε θετική τη δημιουργία του Μητρώου Κληροδοτημάτων γιατί θα επιτρέψει την καταγραφή όλων των κληροδοτημάτων με αντίστοιχη καταγραφή της περιουσίας του καθενός, οπωσδήποτε όμως και με την περιγραφή κυρίως της φυσιογνωμίας και με βάση το σκοπό του και έτσι επιτέλους, η νομοθεσία μας εναρμονίζεται αν θέλετε και με την επιταγή του Συντάγματος κατά την παράγραφο 3 του άρθρου 109. 
Είμαστε, λοιπόν, σύμφωνοι στη δημιουργία, στη λειτουργία και στη δημοσιότητα του Μητρώου Κοινωφελών Περιουσιών Εθνικών Κληροδοτημάτων καθώς και του Μητρώου Σχολαζουσών Κληρονομιών, κύριε Υπουργέ. Επιμένουμε -εξάλλου τίθεται και στο πόρισμα της Βουλής αυτή η επισήμανση- ότι με βάση τα στοιχεία του μητρώου ή ό,τι άλλο στοιχείο διαθέτουν οι αρμόδιες υπηρεσίες, πρέπει να διερευνηθεί η πραγματική βούληση του κάθε διαθέτη, να διαπιστωθεί δηλαδή αν η διοίκηση και η διαχείριση του κάθε κληροδοτήματος εκτελείται κατά τη βούληση αυτή και κατά το νόμο.
Στο σημείο αυτό έχουμε δύο παρατηρήσεις: 
Η πρώτη αφορά τη διαχείριση στο πεδίο του ελέγχου σκοπιμότητας των κληροδοτημάτων των ανώτατων εκπαιδευτικών ιδρυμάτων στο πλαίσιο της αυτοτέλειάς τους. Να ξεκαθαρίσω ρητά ότι δεν αναφέρομαι στον απολύτως απαραίτητο έλεγχο της νομιμότητας, ο οποίος σε κάθε περίπτωση πρέπει να διενεργείται. Εμείς όμως είμαστε επιφυλακτικοί στον εκ των προτέρων έλεγχο σκοπιμότητας. Στο πλαίσιο της αυτοτέλειάς τους και στο πλαίσιο της επιλογής τους για τους στρατηγικούς προσανατολισμούς τους τα εκπαιδευτικά ιδρύματα πρέπει να λειτουργούν σε έναν άνετο χώρο αποφάσεων και προσανατολισμού.
Αυστηροί έλεγχοι νομιμότητας παντού, αλλά στα εκπαιδευτικά ιδρύματα πρέπει να συνεννοηθούμε ότι οι επιλογές που κάνουν και οι στρατηγικοί τους προσανατολισμοί πρέπει να έχουν άνετο χώρο αποφάσεων και εφαρμογής. 
Κυρίες και κύριοι συνάδελφοι, πολλές φορές πάσχουμε από έλλειψη εμπιστοσύνης στους ανθρώπους. Είναι πάθηση διοικητική η συνεχής καχυποψία, που οδηγεί σε μανία προκαταρκτικών ελέγχων, σε γιγάντωση της γραφειοκρατίας και του χρόνου έγκρισης και υλοποίησης των αποφάσεων. Συνήθως μάλιστα αυτή ακριβώς η καχυποψία -πολλές φορές- και η μανία των προκαταρκτικών ελέγχων συνοδεύεται και από μια μανία –είναι μια αντίθεση εδώ- αποφυγής του τελικού ελέγχου ή όταν έρχεται η ώρα του τελικού ελέγχου, έκκληση επιείκειας για την κακοδιαχείριση. Ζητείται δηλαδή να αντιμετωπιστεί με επιείκεια η κακοδιαχείριση, στον τελικό έλεγχο. 
Η δεύτερη παρατήρηση αφορά στο άρθρο 24 του παρόντος νομοσχεδίου, όπου ρυθμίζονται θέματα εκποίησης κινητών και ακινήτων. 
Κύριε Υπουργέ, προτείνουμε να διευρύνουμε ρητά, κυρίως για λόγους αξιοπιστίας, το χρόνο και τα μέσα δημοσίευσης, δηλαδή να είναι ενενήντα μέρες αντί για δύο μήνες και να υπάρξει ανάρτηση στην ιστοσελίδα του Υπουργείου Οικονομικών και δημοσίευση σε μία τουλάχιστον καθημερινή και σε μία εβδομαδιαία τοπική εφημερίδα, εφόσον την αρμοδιότητα θα την έχει η Αποκεντρωμένη Διοίκηση. Κύριε Υπουργέ, αυτό να γίνει για στοιχειώδεις λόγους αξιοπιστίας. Έχουμε ανάγκη από την εικόνα αυτής της αξιοπιστίας!
Τελειώνω, κύριε Υπουργέ και κυρίες και κύριοι συνάδελφοι, με μία επισήμανση. Η τελευταία φράση της δεύτερης παραγράφου του άρθρου 24 αναφέρει: «Η αρμόδια αρχή μπορεί σε κάθε περίπτωση να αποφασίσει την κατ’ άλλον τρόπο εκποίηση κινητού ή ακινήτου της περιουσίας, μετά από γνώμη του Συμβουλίου.»
Αυτή η φράση, κύριε Υπουργέ, κατά τη γνώμη μας, εγείρει ερωτηματικά και ενδεχομένως αυτήν τη φορά δικαιολογημένες καχυποψίες, μήπως δηλαδή αφήνει ανοικτή την πόρτα για τη μεταφορά του ακινήτου προς το ΤΑΙΠΕΔ.</Speech> 
<Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: Ορθάνοιχτη!</Speech>
<Speech><Parlmember>ΣΠΥΡΙΔΩΝ ΛΥΚΟΥΔΗΣ</Parlmember>: Κατά τη συζήτηση του Κώδικα στην Επιτροπή διατυπώθηκε ο εύλογος κίνδυνος ή –αν θέλετε- ο φόβος να περιέλθουν κληροδοτήματα και δωρεές στην κυριότητα του ΤΑΙΠΕΔ προς εξόφληση του δημοσίου χρέους, εφόσον ο διαθέτης δεν το ορίζει ρητά. 
Θα μπορούσε, κύριε Υπουργέ, να απαλειφθεί η φράση που εγείρει αυτές τις επιφυλάξεις ή και να αποκλειστεί με κάποιον τρόπο ή πιθανότητα, εφόσον βέβαια δεν ορίζεται ρητά από τη σύσταση της περιουσίας ή του κληροδοτήματος. 
Τέλος, κύριε Υπουργέ και κυρίες και κύριοι συνάδελφοι, θα ήθελα να κλείσω με μία εκ των προτέρων εξήγηση από την πλευρά τη δική μας, από την πλευρά της Δημοκρατικής Αριστεράς. Εμείς δεν θα ψηφίσουμε το άρθρο 82, αν παραμείνει ως έχει. Διότι το μεγάλο πλεονέκτημα του υπό ψήφιση κώδικα είναι, κατά τη γνώμη μας, ότι θεσπίζει ενιαίους κανόνες αντίληψης και διαχείρισης των εθνικών κληροδοτημάτων. Κατά τούτο δεν αντιλαμβανόμαστε τους λόγους εξαίρεσης των παλαιών κληροδοτημάτων της Ηπείρου, των Ιωαννίνων από το καθεστώς της ενιαίας διαχείρισης, ενώ μάλιστα στις υπό κατάργηση μεταβατικές διατάξεις του άρθρου 82 του παρόντος νομοσχεδίου στη φάση διαβούλευσης του νομοσχεδίου υπήρχαν τα σχετικά διατάγματα, το 26 και το 33. 
Κύριε Υπουργέ, παρακαλούμε να εξετάσετε τη συμπερίληψη των τριών διαταγμάτων που αφαιρέθηκαν από το άρθρο 82 του παρόντος νομοσχεδίου και που αφορούσαν στα κληροδοτήματα της Ηπείρου και των Ιωαννίνων. 
Σας ευχαριστώ πάρα πολύ. 
(Χειροκροτήματα από την πτέρυγα της ΔΗΜΑΡ)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Και εμείς ευχαριστούμε τον ειδικό αγορητή της Δημοκρατικής Αριστεράς κ. Λυκούδη. 
Έχει ζητήσει το λόγο ο κύριος Υπουργός για μια διευκρινιστική παρέμβαση. 
Ορίστε, κύριε Υπουργέ, έχετε το λόγο για τρία λεπτά.</ChairmanSpeech> 
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Ευχαριστώ πολύ, κύριε Πρόεδρε. 
Κατ’ αρχάς, νομίζω ότι πήραμε όλοι μια πρόγευση της αντιπολίτευσης που θα αντιμετωπίσουμε τους επόμενους μήνες: Από τη μία –οφείλω να ομολογήσω- μια Δημοκρατική Αριστερά με υπεύθυνο λόγο και από την άλλη πλήρη μηδενισμό, αρνητισμό, μεμψιμοιρία, ισοπεδωτική προσέγγιση. 
Δεν κάνω, όμως, την παρέμβαση γι’ αυτόν το λόγο. Την κάνω, γιατί είδα τα επιχειρήματα τριών κομμάτων να ταυτίζονται απόλυτα: ΣΥΡΙΖΑ, Χρυσή Αυγή, Ανεξάρτητοι Έλληνες. Διαλέγω ένα μόνο στοιχείο: Τη συμμετοχή των ιδιωτών στον έλεγχο των κληροδοτημάτων. 
Άκουσα απίστευτα πράγματα για «ροκάνισμα» αρμοδιοτήτων των οικονομικών ελεγκτών, ότι θέλουμε να δώσουμε χρήματα σε ιδιώτες, περιουσία αριστερά-δεξιά. 
Η πραγματικότητα –και κάνω την παρέμβαση, γιατί οι επόμενοι ομιλητές καλό είναι να έχουν και αυτά τα στοιχεία στην κατοχή τους- είναι η εξής: 
Για πρώτη φορά ζητήσαμε ως Κυβέρνηση να έχουμε πλήρη εικόνα για το πόσα είναι αυτά τα κληροδοτήματα. Με τα μέχρι τώρα δεδομένα, που δεν είναι και πλήρη -γιατί λείπουν ακόμη στοιχεία- μιλάμε για δύο χιλιάδες δεκαεπτά σχολάζουσες κληρονομιές, δέκα χιλιάδες τριακόσιες σαράντα οκτώ ανεκκαθάριστες κληρονομιές και τρεις χιλιάδες εξακόσια ενενήντα ένα ιδρύματα-κληροδοτήματα. Μιλάμε δηλαδή, αυτήν τη στιγμή για δεκατέσσερις χιλιάδες τριάντα εννέα κοινωφελείς περιουσίες. 
Να δούμε ποιος ακούει τους φορείς και ποιος δεν τους ακούει. Ποιος ακούει τις υπηρεσίες, ποιος ακούει το δημόσιο, ποιος ακούει τους δημοσίους υπαλλήλους και ποιος δεν τους ακούει. 
Τα επίσημα στοιχεία της Γενικής Διεύθυνσης Οικονομικής Επιθεώρησης λένε ότι από το 2005 μέχρι το 2012 έχουν συνταχθεί οκτακόσια εξήντα τέσσερα πορίσματα. Σε οκτώ χρόνια έχουν συνταχθεί οκτακόσια εξήντα τέσσερα πορίσματα! Θυμηθείτε τον αριθμό: δεκατέσσερις χιλιάδες κληρονομιές. 
Θέλετε να είμαστε ακριβέστεροι; Από το 2005 πάμε μετά χρόνο-χρόνο: Εκατόν σαράντα, εκατόν δεκατρία, εκατόν εξήντα επτά, εκατόν τρία, ογδόντα τρία, εκατόν επτά, πενήντα εννιά, ενενήντα δύο. Λέει το σημείωμα των ίδιων των υπηρεσιών: «Η ακριβής ανά έτος ανάλυση απαιτεί χρόνο. Δεν έχουμε αυτά τα χρόνια στη διάθεσή μας, δεδομένου ότι η Διεύθυνσή μας δεν είναι μηχανογραφημένη και όλα τα τηρούμενα βιβλία μας είναι χειρόγραφα».</Speech> 
<Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: Αφού δεν είναι μηχανογραφημένη.</Speech>
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Μη βιάζεστε. Σας άκουσα.
Τι έχουμε βρει στα οκτακόσια εξήντα τέσσερα πορίσματα: Οι ίδιοι δημόσιοι υπάλληλοι το λένε για το νομοθετικό πόνημα για το οποίο εσείς είστε κολλημένοι στο παρελθόν, στο 1939: «Μη υποβολή προϋπολογισμών και απολογισμών των ιδρυμάτων σύμφωνα με τις διατάξεις του νόμου. Μη δημοσίευση των απολογισμών αυτών. Υπερβάσεις κονδυλίων για την εκτέλεση των προϋπολογισμών χωρίς προηγούμενη έγκριση της αρμόδιας επιτροπής για την τροποποίηση αυτών. Μη υποβολή εντός των νομίμων προθεσμιών των δηλώσεων φόρου εισοδήματος, του φόρου μισθωτών υπηρεσιών. Μη ύπαρξη των προβλεπόμενων παραστατικών του Κώδικα Βιβλίων και Στοιχείων για τις δαπάνες της κοινωφελούς περιουσίας. Η μίσθωση των ακινήτων των κοινωφελών περιουσιών να μη γίνεται σύμφωνα με τις ισχύουσες διατάξεις. Μη έγκαιρη είσπραξη των μισθωμάτων και της αναπροσαρμογής αυτών». 
Και καταλήγει η ίδια η Ελεγκτική Επιτροπή: «Τα τελευταία χρόνια, με τα αιτήματα διενέργειας ελέγχου στις άνω διαχειρίσεις να έχουν πολλαπλασιαστεί και τις καταγγελίες κακοδιαχείρισης των κοινωφελών περιουσιών, είναι αδύνατον να επιτελέσουμε το έργο μας». 
Θέλετε να πάμε ένα βήμα πιο κάτω; Εκθέσεις του Γενικού Επιθεωρητή Δημόσιας Διοίκησης.</Speech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Σήμερα ήρθατε;</Speech> 
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Δεν ήρθα σήμερα. Αλλά πάω μπροστά. Δεν πάω στο 1939.</Speech> 
<Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: Ωραία.</Speech> 
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Έκθεση του Γενικού Επιθεωρητή: «Η όλη λειτουργία των κληροδοτημάτων ρυθμίζεται με το νόμο του 1939, ο οποίος πλέον έχει ξεπεραστεί, με αποτέλεσμα την έλλειψη επαρκούς εποπτείας αυτών. Η δε διαχείριση…» -αυτή που υπερασπίζεστε- «…έχει σε μεγάλο βαθμό πέσει σε χέρια επιτηδείων, οι οποίοι απλώς ασκούν διαχείριση, ενίοτε επ’ ωφελεία τους». Να τους χαιρόσαστε! «Οι δυσλειτουργίες αυτές μπορούν να επιλυθούν μόνο με τη θέσπιση ενός νέου νόμου και με την ανάθεση της διοίκησής τους σε πρόσωπα ειλικρινή με διάθεση κοινωνικής προσφοράς». 
Πάμε και πιο κάτω; Σελίδες 108 και 109 του πορίσματος. «Από τον πρώτο χρόνο σύστασής της η Γενική Επιθεώρηση διαπίστωσε, παρατήρησε και επισήμανε ότι στις περισσότερες περιπτώσεις δεν υποβάλλονται απολογισμοί ή υποβάλλονται εκπροθέσμως και χωρίς την τήρηση των προϋποθέσεων δημοσιότητας. Επί σειρά ετών δεν υποβάλλονται λογοδοσίες, δεν εκτελούνται οι όροι και οι σκοποί των αντίστοιχων διαθηκών, δεν καταβάλλονται οι κληροδοσίες στους εγκατεστηθέντες με τη διαθήκη κληρονόμους παρά τα οριζόμενα». 
Να πάρουμε άλλο ένα στατιστικό στοιχείο του Γενικού Επιθεωρητή; Έτος 2009: Εκδοθείσες εντολές τετρακόσια ενενήντα τρία. Παραδοθέντα πορίσματα ογδόντα τρία. Για εντολές εκείνης της χρονιάς, του 2009: Μόνο δεκατρείς. Για εντολές προηγουμένων ετών: Εβδομήντα. Δηλαδή, με λίγα λόγια, για ό,τι εντολή είχαν να ελέγξουν το 2009, έβγαλαν πορίσματα στις δεκατρείς από τις τετρακόσιες ενενήντα τρεις περιπτώσεις. Είναι το 2,6% των ελέγχων που θα έπρεπε να είχαν διενεργηθεί. Θέλετε και το αποτέλεσμα; Καταλογισμός ποσού, ωφέλεια, δηλαδή, του ελληνικού δημοσίου, 242.589,07. 
(Στο σημείο αυτό κτυπάει το κουδούνι λήξεως του χρόνου ομιλίας του Αναπληρωτή Υπουργού Οικονομικών)
Δεν σας φτάνουν και αυτά τα επιχειρήματα; Πάμε στην Ειδική Μόνιμη Επιτροπή Θεσμών και Διαφάνειας.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Μπορείτε να τα πείτε και στην ομιλία σας. 
Ολοκληρώστε, παρακαλώ.</ChairmanSpeech> 
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Είναι ένα συγκεκριμένο σημείο που θα ήθελα να είμαι πλήρης. 
Η Ειδική Μόνιμη Επιτροπή Θεσμών και Διαφάνειας αυτής της Βουλής έβγαλε δύο πορίσματα -1998, 2011- και είναι τα ίδια. Ο έλεγχος και η εποπτεία του κράτους είναι ανεπαρκέστατος, ετήσιοι προβλεπόμενοι ισολογισμοί δεν υπάρχουν, η αμοιβή των ελεύθερων επαγγελματιών, που παρέχουν υπηρεσίες, δεν έχει τεθεί. Υπήρχαν ιδιώτες ως πρόβλεψη.
Συνεπώς όλα αυτά είναι τα επιχειρήματα τα οποία εμείς έχουμε και δείχνουν –όπως καταγράφεται σε όλα τα πορίσματα των εκθέσεων που κατά καιρούς έχουν υποβληθεί- ότι ενώ ο νόμος προβλέπει τακτική παρακολούθηση ισολογισμών, απολογισμών και ελέγχου, αυτά δεν έχουν γίνει.
Αυτό το καθεστώς υπερασπίζονται ακόμα και σήμερα πτέρυγες της Βουλής. 
Με αυτό το καθεστώς αδιαφάνειας…</Speech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Κύριε Υπουργέ, λίγο δεξιά κοιτάτε…</Speech>
<Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: Τον εαυτό σας καταγγέλλετε τώρα.</Speech>
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): ...με αυτήν τη νοοτροπία των μη αλλαγών, με αυτήν την πρακτική κακοδιαχείρισης και ελλιπούς ελέγχου, συγκρούεται η Κυβέρνηση.</Speech>
<Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: Αφού το καταλάβατε, καλό είναι.</Speech>
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Εμείς θα πάμε μπροστά και κάποιοι άλλοι ας είναι κολλημένοι στο χθες!</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Εισερχόμαστε τώρα στον κατάλογο των ομιλητών.
Το λόγο έχει ο κ. Κουράκος για επτά λεπτά.</ChairmanSpeech>
<Speech><Parlmember>ΙΩΑΝΝΗΣ ΚΟΥΡΑΚΟΣ</Parlmember>: Κυρίες και κύριοι συνάδελφοι, δεν θα αναφερθώ στα ζητήματα του νομοσχεδίου που έχουν αναλυθεί από τους συναδέλφους σε βάθος στην επιτροπή και που θα αναλυθούν και στο πλαίσιο λειτουργίας του Τμήματός μας.
Ζήτησα να παρέμβω σήμερα στη συνεδρίαση για την τροπολογία που καταθέσαμε Βουλευτές της Νέας Μέρας…</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Οι τροπολογίες θα συζητηθούν αύριο, κύριε συνάδελφε.</ChairmanSpeech>
<Speech><Parlmember>ΙΩΑΝΝΗΣ ΚΟΥΡΑΚΟΣ</Parlmember>: …ο υποφαινόμενος και ο κ. Σταυρογιάννης, καθώς επίσης στήριξαν με την υπογραφή τους οι Ανεξάρτητοι Βουλευτές Νίκος Νικολόπουλος και Γιώργος Κασαπίδης και ο Πάρις Μουτσινάς. Πρόκειται για μία τροπολογία που βάζει το δάχτυλο επί τον τύπον των ήλων για τα ζητήματα της κακοδιαχείρισης και της κατασπατάλησης του δημοσίου χρήματος από τα κομματικά ιδρύματα. Σκανδαλίζει την κοινωνία που αιμορραγεί από τα δυσβάσταχτα μέτρα των μνημονιακών πολιτικών. 
Κυρίες και κύριοι συνάδελφοι, δεν μιλάμε εμείς για κακοδιαχείριση. Μιλούν οι ίδιες οι υπηρεσίες της Κυβέρνησης, δηλαδή, το Σώμα Δίωξης Οικονομικού Εγκλήματος που παρενέβη στα κομματικά ιδρύματα για κακοδιαχείριση, αλλά και ο Πρόεδρος της Αρχής για το ξέπλυμα του «μαύρου χρήματος» κ. Νικολούδης, που ζήτησε πλήρη διασταύρωση όλων των στοιχείων για την κακοδιαχείριση στα κομματικά σας ιδρύματα.
Θα καταθέσω για τα Πρακτικά το σχετικό δημοσίευμα της «Real News» για την έφοδο του ΣΔΟΕ στο Ίδρυμα «ΙΣΤΑΜΕ» και στο Ίδρυμα «Ανδρέας Παπανδρέου». 
Κυρίες και κύριοι συνάδελφοι, σας διαβεβαιώνω ότι σήμερα βλέπουμε σε πλήρη έκταση το μέγεθος και το βάθος της διαφθοράς και της κακοδιαχείρισής τους. Ιδρύματα που μοιάζουν με φαντάσματα, που νέμονται το δημόσιο χρήμα χωρίς καμμία απολύτως παραγωγή πολιτικής σκέψης, χωρίς καμμία ερευνητική προσφορά, χωρίς καμμία απολύτως δράση επιμόρφωσης. Αυτά δεν τα λέμε εμείς, αγαπητοί συνάδελφοι. Τα λένε τα ίδια τα ινστιτούτα στις επίσημες ιστοσελίδες τους. 
Έχουμε και λέμε λοιπόν: «Ινστιτούτο Δημοκρατίας – Κωνσταντίνος Καραμανλής»: Τρεις μήνες μετά την αποχώρηση του κ. Μιχελάκη και παρά το ότι έχουν προτείνει τον κ. Τασούλα, στο site αναφέρεται ακόμα ως Πρόεδρος του Ιδρύματος. Κρίμα για τον κ. Τασούλα! Θα το καταθέσω για τα Πρακτικά.
Όσον αφορά τώρα τις εκδόσεις: Θα αναφερθώ στο τελευταίο τεύχος του περιοδικού «Φιλελεύθερη Έμφαση» -είναι το υπ’ αριθμόν 52- το οποίο έχει να εκδοθεί έναν ολόκληρο χρόνο. Θα το καταθέσω και αυτό για τα Πρακτικά. 
Ηλεκτρονικές εκδόσεις περιλαμβάνουν ένα άρθρο από το 2010. Θα το καταθέσω και αυτό για τα Πρακτικά. 
Λευκώματα έχουν να εκδοθούν από το 2009. 
Μελέτες πολιτικής και οικονομίας έχουν να εκδοθούν από το 2009. Μονογραφίες από το 2011.
Για να σπάσει η μονοτονία του «Ινστιτούτου Δημοκρατίας» εξέδωσε μια διεθνή έκδοση μέσα στο 2013. Θα το καταθέσω για τα Πρακτικά.
Εξέδωσε μια ημερίδα για το 2013. Κανένα συνέδριο τα τελευταία δύο χρόνια, καμμία διάλεξη. Θα το καταθέσω για τα Πρακτικά.
Για να σπάσει και πάλι η μονοτονία του «Ινστιτούτου Δημοκρατίας» εξέδωσε δύο επιμορφωτικά σεμινάρια. Αλήθεια, πότε; Ένα προεκλογικά το Μάιο του 2012 και ένα προεκλογικά τον Ιούνιο του 2012. Θα τα καταθέσω για τα Πρακτικά.
Κυρίες και κύριοι συνάδελφοι, αιτιολογώντας την κατάθεση της τροπολογίας σημειώσαμε ότι τα κομματικά ιδρύματα λειτουργούν πλέον μόνο για κομματικές φιέστες. Σημειώστε ότι το «Ινστιτούτο Δημοκρατίας» έκανε μέσα στο 2013 δύο μόνο εκδηλώσεις, μια με κεντρικό ομιλητή τον Πρωθυπουργό και μια με τον Υπουργό Δημοσίας Τάξεως. Ήταν οι μόνες δύο εκδηλώσεις για την προβολή των θέσεων του Πρωθυπουργού και του Υπουργού Δημοσίας Τάξεως. Θα το καταθέσω για τα Πρακτικά.
Το «Ινστιτούτο Δημοκρατίας» της Νέας Δημοκρατίας φέρει ένα τεράστιο πολιτικό όνομα, το όνομα του εθνάρχη Κωνσταντίνου Καραμανλή. Αποτελεί ύβρη προς τη μνήμη του εθνάρχου η τόσο φτωχή παραγωγή έρευνας από ένα ίδρυμα που φέρει το όνομά του. Θα το καταθέσω για τα Πρακτικά.
Έρευνα του Τομέα Διεθνών Σχέσεων: Μηδέν. Έρευνα του Τομέα Κοινωνικού Κράτους: Μηδέν. Έρευνα του Τομέα Δημόσιας Διοίκησης: Μηδέν. 
Η τελευταία έρευνα του Τομέα Οικονομικών, κυρίες και κύριοι, φέρει τη χρονολογία Απρίλιος του 2012. 
Θα τα καταθέσω για τα Πρακτικά.
Κυρίες και κύριοι, μόνο η τέταρτη δόση της χρηματοδότησης της Νέας Δημοκρατίας για την έρευνα και την επιμόρφωση ανήλθε στο ποσό των 380.000 ευρώ. Θα το καταθέσω για τα Πρακτικά.
Επειδή βλέπω ότι κάποιοι συνάδελφοι από κάποιους χώρους χαμογελούν, τους συνιστώ να διατηρήσουν τη σοβαρότητά τους γιατί θα αναφερθώ και στα άλλα κόμματα. 
Ίδρυμα «Νίκος Πουλαντζάς» του ΣΥΡΙΖΑ: Εκδίδει κανονικά το ενημερωτικό δελτίο το οποίο έχει μηδενικό ουσιαστικό κόστος, αφού εκδίδεται ηλεκτρονικά. Δεν πραγματοποιεί πλέον την ετήσια διάλεξη στη μνήμη του Νίκου Πουλαντζά. Δεν έχει εκδώσει για το 2013 κανένα από τα τεύχη του περιοδικού «TRANSFORM», το οποίο γίνεται και αυτό ηλεκτρονικά. Η σειρά «Ορίζοντες» υπολειτουργεί με τελευταία έκδοση το 2011, όπως και η σειρά «Παρεμβάσεις». Οι τομείς της έρευνας και της επιμόρφωσης δεν περιλαμβάνονται καν στους στόχους λειτουργίας του ιδρύματος. 
Θα το καταθέσω για τα Πρακτικά.
Το Ίδρυμα του ΠΑΣΟΚ και του Ανδρέα Παπανδρέου «ΙΣΤΑΜΕ»: Από εδώ και πέρα τα πράγματα είναι ακόμα πιο απλά. Τα κομματικά ιδρύματα του ΠΑΣΟΚ, τα οποία ελέγχονται από το ΣΔΟΕ, δεν έχουν επιδείξει καμμία απολύτως δραστηριότητα τα τελευταία χρόνια. 
Θα το καταθέσω και αυτό για τα Πρακτικά. 
Το Ίδρυμα «ΙΣΤΑΜΕ» του Ανδρέα Παπανδρέου από το 2013 έχει πραγματοποιήσει δύο κομματικές εκδηλώσεις …
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ολοκληρώστε, κύριε συνάδελφε, σας παρακαλώ.</ChairmanSpeech>
<Speech><Parlmember>ΙΩΑΝΝΗΣ ΚΟΥΡΑΚΟΣ</Parlmember>: Ολοκληρώνω, κύριε Πρόεδρε. 
…μια στο Υπουργείο Εξωτερικών και μια στην Εθνική Τράπεζα, οι οποίες προφανώς είχαν ουσιαστικά μηδενικό κόστος.
Κυρίες και κύριοι, πρέπει να κοιταχτούμε στον καθρέφτη. Την ώρα που Έλληνες στενάζουν από τις αιματηρές θυσίες στις οποίες υποβάλλονται από τη μνημονιακή πολιτική, αναρωτηθείτε: Αξίζει 485.000 ευρώ η «παραγωγή» του έργου του ΙΣΤΑΜΕ με δύο εκδηλώσεις του Ανδρέα Παπανδρέου;
Δεν θα ασχοληθώ με το Ίδρυμα «Ίων Δραγούμης» του Λαϊκού Ορθόδοξου Συναγερμού. Και να ήθελα, δεν μπορώ, γιατί δεν κατάφερα ούτε εγώ ούτε οι συνεργάτες μου….</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κύριε συνάδελφε, ολοκληρώστε.</ChairmanSpeech>
<Speech><Parlmember>ΙΩΑΝΝΗΣ ΚΟΥΡΑΚΟΣ</Parlmember>: Τελειώνω, κύριε Πρόεδρε.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ναι, αλλά δεν ολοκληρώνετε.</ChairmanSpeech>
<Speech><Parlmember>ΙΩΑΝΝΗΣ ΚΟΥΡΑΚΟΣ</Parlmember>: Τελειώνω, κύριε Πρόεδρε.
Επίσης, δεν θα ασχοληθώ με το ανύπαρκτο έργο του Ιδρύματος «Γεωπολιτικών Μελετών» για την αναδημιουργία των Ανεξάρτητων Ελλήνων.
Εδώ θα πρέπει να σημειωθεί ότι στα ιδρύματα των πρώην Πρωθυπουργών που χρηματοδοτούνται και αυτά από τον κρατικό κορβανά, θα κάνουμε εξονυχιστικό έλεγχο εμείς από τη «Νέα Μέρα».
Κυρίες και κύριοι συνάδελφοι, σε μία από τις περιόδους της Ελλάδος όπου οι Έλληνες υποβάλλονται σε αιματηρές θυσίες, σε μία περίοδο όπου φορολογείται βάναυσα ο ελληνικός λαός, η κρατική χρηματοδότηση των κομμάτων δεν υπάγεται σε κανέναν απολύτως φορολογικό έλεγχο. 
Το καταθέτω και αυτό για τα Πρακτικά.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ολοκληρώσατε, κύριε συνάδελφε.</ChairmanSpeech>
<Speech><Parlmember>ΙΩΑΝΝΗΣ ΚΟΥΡΑΚΟΣ</Parlmember>: Ολοκληρώνω, κύριε Πρόεδρε. 
Η χρηματοδότηση των κομματικών ιδρυμάτων...</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Τελειώσατε, κύριε συνάδελφε. Εκμεταλλεύεστε την ανοχή μου. Σας έδωσα χρόνο, παρ’ ότι είστε εκτός της διαδικασίας. Αύριο συζητιούνται οι τροπολογίες.</ChairmanSpeech>
<Speech><Parlmember>ΙΩΑΝΝΗΣ ΚΟΥΡΑΚΟΣ</Parlmember>: Το ξέρω, κύριε Πρόεδρε, και σας ευχαριστώ. 
Τα κομματικά ιδρύματα είναι τα μόνα ιδρύματα που δικαιούνται να αυξάνουν τη χρηματοδότησή τους κατά τη μνημονιακή περίοδο. Αντίθετα, η χρηματοδότηση της έρευνας, της τεχνολογίας και της επιμόρφωσης μειώνεται δραστικά. Καταθέτω για τα Πρακτικά τους σχετικούς πίνακες.
Κλείνοντας, γιατί έχω υπερβεί το χρόνο, κυρίες και κύριοι συνάδελφοι, θα ήθελα να πω ότι δυστυχώς αυτή είναι η πικρή αλήθεια για τα κομματικά ιδρύματα που συντηρεί αυτό το πολιτικό σύστημα και μάλιστα σε περίοδο κρίσης.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ευχαριστούμε, κύριε Κουράκο.</ChairmanSpeech>
<Speech><Parlmember>ΙΩΑΝΝΗΣ ΚΟΥΡΑΚΟΣ</Parlmember>: Αυτή, όμως, είναι και η μοναδική ευκαιρία να σταθούμε αντάξιοι της εμπιστοσύνης, με σεβασμό και με αξιοπρέπεια στους συνανθρώπους μας. Σας καταθέτω και αυτά για τα Πρακτικά. 
Ευχαριστώ πολύ για την ανοχή σας, κύριε Πρόεδρε. Θέλω να πω ότι κάποια στιγμή σε τέτοια περίοδο κρίσης θα πρέπει όλοι μας να αποφασίσουμε προς όφελος του ελληνικού λαού. 
(Στο σημείο αυτό ο Βουλευτής κ. Ιωάννης Κουράκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Θα σας παρακαλέσω να μην κάνετε κατάχρηση της ανοχής και ιδιαίτερα εσείς, κύριε Κουράκο. Με συγχωρείτε πάρα πολύ. Μιλήσατε για τροπολογία, για την οποία έπρεπε να μιλήσετε αύριο. Το ξέρετε καλά. Παρ’ όλα αυτά, δεν σέβεστε καθόλου το χρόνο. Όταν κάνουμε κατάχρηση του χρόνου, λειτουργούμε εις βάρος των συναδέλφων.
Ο κύριος Υπουργός θέλει να κάνει κάποιες νομοτεχνικές βελτιώσεις.</ChairmanSpeech>
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Θα ήθελα να καταθέσω κάποιες νομοτεχνικές βελτιώσεις μετά από αυτά που ακούσαμε στην Επιτροπή Οικονομικών Υποθέσεων, μετά από αιτήματα Βουλευτών, μετά από παρατηρήσεις της αρμόδιας Διεύθυνσης της Γενικής Γραμματείας Δημόσια Περιουσίας, μεταγενέστερης της συζήτησης που έγινε στην επιτροπή, ενσωματώνοντας τρεις συγκεκριμένες παρατηρήσεις. 
Ενσωματώνουμε, πρώτον, τις παρατηρήσεις της Επιστημονικής Επιτροπής της Βουλής, που δεν άκουσα την Αντιπολίτευση να μιλάει γι’ αυτό και ήταν θετική η εισήγηση της επιτροπής ακόμα και για τη συμμετοχή ιδιωτών. 
Ενσωματώνουμε, επίσης, συγκεκριμένες παρατηρήσεις του Γενικού Επιθεωρητή Δημόσιας Διοίκησης, καθώς και πάρα πολλές παρατηρήσεις -επτά τον αριθμό- ιδρυμάτων που κατέθεσαν είτε στην επιτροπή είτε εγγράφως και διευκολύνουν τη λειτουργία αυτών ειδικά στο ευαίσθητο θέμα των υποτροφιών, για το οποίο μίλησαν και κάποιοι εισηγητές. 
Αυτό είναι όλο το πακέτο των αναδιατυπώσεων και προσθηκών που προέκυψε από όλη αυτήν τη διαβούλευση.
Σας ευχαριστώ.
(Στο σημείο αυτό ο Αναπληρωτής Υπουργός Οικονομικών κ. Χρήστος Σταϊκούρας καταθέτει για τα Πρακτικά τις προαναφερθείσες αναδιατυπώσεις–προσθήκες, οι οποίες έχουν ως εξής: 
(να μπουν οι σελ.96-99)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Και εμείς ευχαριστούμε τον κύριο Αναπληρωτή Υπουργό.
Το λόγο έχει η κ. Θεοπεφτάτου Αφροδίτη, Βουλευτής του ΣΥΡΙΖΑ-Ενωτικού Κοινωνικού Μετώπου, για επτά λεπτά.</ChairmanSpeech>
<Speech><Parlmember>ΑΦΡΟΔΙΤΗ ΘΕΟΠΕΦΤΑΤΟΥ</Parlmember>: Ευχαριστώ, κύριε Πρόεδρε.
Κυρίες και κύριοι συνάδελφοι, είναι γεγονός ότι μετά από εβδομήντα τέσσερα χρόνια ήταν αυταπόδεικτη αναγκαιότητα να εκσυγχρονιστεί το νομικό πλαίσιο για τα κληροδοτήματα και την κοινωφελή περιουσία γενικότερα. Πρακτικά το προτεινόμενο νομοσχέδιο αναπαράγει το ισχύον νομοθετικό καθεστώς με μάλλον δευτερεύουσας σημασίας αλλαγές. Είναι ένα νομοσχέδιο που προσπαθεί σε γενικές γραμμές να κωδικοποιήσει την υφιστάμενη κατάσταση χωρίς να κάνει αυτό που ήταν απαραίτητο, δηλαδή συγκεκριμένες απαραίτητες τομές. 
Και σε αυτόν το νόμο και σύμφωνα με το Σύνταγμα, τα κληροδοτήματα που είναι κοινωφελείς υπηρεσίες θεωρούνται ουσιαστικά δημόσια περιουσία. Όμως η αντίληψη της δημόσιας περιουσίας, όπως εκφράζεται από την παρούσα μνημονιακή πολιτική, είναι αυτή της αξιοποιήσιμης περιουσίας, δηλαδή δίνεται το βάρος στον όρο «περιουσία» και όχι στον όρο «κοινωφελής». Θα έπρεπε, λοιπόν, το νομοσχέδιο να κινείται προς μια κατεύθυνση αναπτυξιακή και παράλληλα κοινωνική. 
Ένα μεγάλο πρόβλημα που υπήρχε ανέκαθεν με τα ιδρύματα και τα κληροδοτήματα -τα οποία ειρήσθω εν παρόδω θα πρέπει να τα δούμε σαν πάγιους χορηγούς του δημοσίου και τα οποία στο παρελθόν αναπλήρωναν σε πολλές περιπτώσεις την πλήρη απουσία του κοινωνικού κράτους ή στις καλύτερες εποχές την συμπλήρωναν- ήταν ότι όλα αυτά δεν μπορούσαν να συντονιστούν σε μια ενιαία στρατηγική παιδείας, κοινωνικής πρόνοιας κ.λπ., ανάλογα με το σκοπό που υπηρετούσαν. Αποτελούσαν μεμονωμένες νησίδες που δρούσαν αυτόνομα και ανεξάρτητα. 
Αυτό μπορεί να ήταν και καλό σε ορισμένες περιπτώσεις. Κατά τη γνώμη μας, όμως, όλες αυτές οι δράσεις θα έπρεπε να εντάσσονται σε ένα γενικότερο στρατηγικό σχεδιασμό ανά τομέα κοινωνικής παρέμβασης -παιδεία, υγεία, πρόνοια- δηλαδή κυρίως σε αυτούς τους τομείς που κάλυπταν στο συντριπτικό τους ποσοστό τα κληροδοτήματα. 
Απ’ αυτό το νομοσχέδιο που εξαντλεί τα θέματα της διαχείρισης της περιουσίας των διοικούντων οργάνων κ.λπ., λείπει κατά τη γνώμη μας αυτό, το πώς, δηλαδή, σε μια εποχή που το κοινωνικό κράτος συρρικνώνεται, τα κοινωφελή ιδρύματα θα μπορούσαν να λειτουργήσουν ως αντίβαρο, ως πυλώνας της κοινωνικής ισορροπίας, θα μπορούσαν να συντονίσουν τη δράση τους με αυτή του κράτους -αφού και αυτά δημόσια περιουσία είναι- για να γίνουν αποτελεσματικότερες οι κοινωνικές παροχές των φορέων αυτών. 
Κύριε Υπουργέ, είναι χαρακτηριστικό ότι σε μια ερώτηση που σας είχα υποβάλει πέρυσι σχετικά με την υπέρογκη φορολόγηση των ιδρυμάτων που δραστηριοποιούνται στο Νομό Κεφαλληνίας και Ιθάκης, απαντήσατε ότι όλοι οι Έλληνες είναι ίσοι έναντι του νόμου, δηλαδή αυτά τα κληροδοτήματα φορολογούνται σαν φυσικά πρόσωπα. Επειδή, λοιπόν, τυχαίνει να έχουν ορισμένα ακίνητα για να καλύπτουν τα έξοδά τους, εσείς τα φορολογείτε σαν φυσικά πρόσωπα, σαν οποιονδήποτε ιδιώτη που έχει κάποια ακίνητα και τα νοικιάζει για να προσαυξήσει το εισόδημά του, να πλουτίσει κ.λπ.. 
Παράλληλα, σε αυτά τα κληροδοτήματα οφείλουν και ο ΟΓΑ -από το 2008- και ο ΕΟΠΥΥ και είναι πάρα πολύ δύσκολη η λειτουργία τους. Βλέπουμε, δηλαδή, ότι δεν μπορούν να λειτουργήσουν και από τις συγκεκριμένες μνημονιακές επιλογές της πολιτικής σας. 
Επίσης, μέσα από τη σχολάζουσα περιουσία του δημοσίου δημιουργείται ένα σημαντικό κτηριακό οικιστικό απόθεμα που μπορεί να αξιοποιηθεί για κοινωνικούς σκοπούς, όπως η στέγαση συμπολιτών μας, εάν συσχετίσουμε και τα υπέρογκα ενοίκια που δίνει το δημόσιο για κοινωφελείς χρήσεις. Θα μπορούσαν, δηλαδή, να αξιοποιηθούν και σε αυτόν τον τομέα αυτά τα κτήρια. 
Είναι θετική κατά βάση η συμμετοχή της Αποκεντρωμένης Διοίκησης, αλλά απουσιάζει παντελώς η συμμετοχή της τοπικής κοινωνίας στην αξιοποίηση της περιουσίας που έχει περιέλθει στο δημόσιο. 
Αυτό που φαίνεται είναι μια εισπρακτική προσπάθεια σε σχέση με αυτό που είπα και πριν, ότι, δηλαδή, αν είναι αδρανή για πέντε χρόνια περιέρχονται στο δημόσιο. Μα, πώς μπορεί να μην είναι αδρανή υπό τις προϋποθέσεις που λειτουργούν σήμερα, αφού κινδυνεύουν τα περισσότερα με κλείσιμο; 
Η αίσθηση που αποκομίζουμε είναι ότι επιταχύνεται μια ιστορία απομύζησης της περιουσίας των ιδρυμάτων με το νέο κώδικα, που στο τέλος θα οδηγήσει να είναι πολύ εύκολο να μην μπορούν να εξυπηρετηθούν οι σκοποί και να γίνουν ουσιαστικά και αυτά σχολάζουσες κληρονομιές. 
Εν κατακλείδι, δεν μπορούμε να δούμε αυτό το νομοσχέδιο ανεξάρτητα από το συγκεκριμένο πολιτικό πλαίσιο που έχετε θέσει με την κατάλυση των εργασιακών δικαιωμάτων, με τη φορολογική εξόντωση των πολιτών και των κληροδοτημάτων, καθώς και όσον αφορά θέματα εκπαίδευσης και πρόνοιας. 
Σας ευχαριστώ για την προσοχή σας. 
(Χειροκροτήματα από την πτέρυγα του ΣΥΡΙΖΑ-ΕΚΜ)</Speech>
 ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κι εμείς ευχαριστούμε. 
Κυρίες και κύριοι συνάδελφοι, έχω την τιμή να ανακοινώσω στο Τμήμα τα εξής: 
«Έχουμε την τιμή να ανακοινώσουμε στη Βουλή των Ελλήνων τη συνημμένη Συμφωνία Συνεισφοράς για το έργο «Αποτίμηση διοικητικών βαρών σε νόμους και κανονισμούς στην Ελλάδα για επιλεγμένους τομείς της ελληνικής οικονομίας» μεταξύ του Υπουργείου Διοικητικής Μεταρρύθμισης και Ηλεκτρονικής Διακυβέρνησης της Ελληνικής Δημοκρατίας και του Οργανισμού Οικονομικής Συνεργασίας και Ανάπτυξης, και το κείμενο αυτής βρίσκεται στο Αρχείο της Βουλής.»
Επίσης, ανακοινώνω ότι οι Υπουργοί Οικονομικών και Πολιτισμού και Αθλητισμού, κατέθεσαν σχέδιο νόμου: «Κύρωση της Σύμβασης Παραχώρησης του αποκλειστικού δικαιώματος παραγωγής, λειτουργίας, κυκλοφορίας, προβολής και διαχείρισης των Κρατικών Λαχείων». Το ως άνω σχέδιο νόμου έχει χαρακτηριστεί από την Κυβέρνηση ως κατεπείγον. 
Παραπέμπεται στην αρμόδια Διαρκή Επιτροπή.
Το λόγο έχει η Βουλευτής της Νέας Δημοκρατίας κ. Ασημίνα Σκόνδρα για επτά λεπτά.</ChairmanSpeech> 
<Speech><Parlmember>ΑΣΗΜΙΝΑ ΣΚΟΝΔΡΑ</Parlmember>: Ευχαριστώ, κύριε Πρόεδρε.
Κύριε Υπουργέ, κυρίες και κύριοι συνάδελφοι, το νομοσχέδιο του Υπουργείου Οικονομικών για την αποτελεσματική διαχείριση και εποπτεία των περιουσιών που κληροδοτούνται για κοινωφελή σκοπό αποτελεί ένα εξαιρετικά σημαντικό ζήτημα, εθνικής και ηθικής και κοινωνικής σημασίας, αφού πρέπει να τιμηθεί, βεβαίως, ο ευεργέτης για την ευεργεσία του και παράλληλα να βοηθηθεί το κράτος στην κοινωνική του αποστολή.
Κυρίες και κύριοι συνάδελφοι, στόχος του νομοσχεδίου, το οποίο εισάγεται σήμερα, είναι να αντικαταστήσει το υφιστάμενο πλαίσιο διαχείρισης, αξιοποίησης και εποπτείας των κοινωφελών περιουσιών, το οποίο παρουσιάζει σοβαρές ελλείψεις και αδυναμίες και που το καθιστά προβληματικό στην αποτελεσματικότητά του. 
Μέχρι σήμερα ισχύει ένας αναγκαστικός νόμος του 1939, ο ν.2039, ο οποίος κατά κοινή ομολογία θεωρείται και ξεπερασμένος και διακατέχεται από γραφειοκρατικό λαβύρινθο. Έτσι, είναι αδύνατο να ανταποκριθεί στις εξελίξεις και τις απαιτήσεις της Ελλάδος το 2013. Αποτέλεσμα είναι το υφιστάμενο νομικό πλαίσιο να έχει δημιουργήσει στη Δημόσια Διοίκηση τεράστιο πρόβλημα εποπτείας και αξιοποίησης της εν λόγω περιουσίας. 
Ο αριθμός για τις σχολάζουσες κληρονομιές, δηλαδή εκείνες που δεν έχουν γίνει αποδεκτές ή δεν έχουν βρεθεί οι δικαιούχοι τους. ξεπερνούν σήμερα τις δύο χιλιάδες και η εκτιμώμενη αξία αυτών ανέρχεται σε περίπου 28 εκατομμύρια ευρώ. 
Αντίστοιχα, ο αριθμός των ιδρυμάτων και κληροδοτημάτων ανέρχεται περίπου σε τρεις χιλιάδες επτακόσια, ενώ ο αριθμός κληρονομιών που δεν έχουν εκκαθαριστεί ή βρίσκονται υπό εκκαθάριση ξεπερνούν τις δέκα χιλιάδες. Πρόκειται για περιουσίες που σε τέτοιες εποχές σε καμμία περίπτωση δεν επιτρέπεται να μένουν στα αζήτητα. 
Η Κυβέρνηση, λοιπόν, καλώς επιχειρεί να θεσμοθετήσει ένα σύγχρονο νομικό πλαίσιο για τις κοινωφελείς περιουσίες, καταργώντας παράλληλα τον παλαιό και αναποτελεσματικό νόμο και τις εκατοντάδες διατάξεις που έχουν προκύψει από τις σχετικές δικαστικές αποφάσεις. Στόχος της νομοθετικής πρωτοβουλίας είναι να συμβάλει στην αποτελεσματικότερη διοίκηση, διαχείριση και εποπτεία των κοινωφελών περιουσιών. 
Προβλέπεται, αφ’ ενός η σύνταξη ενός Εθνικού Μητρώου Κληροδοτημάτων, υλοποιώντας ύστερα από δώδεκα έτη τη σχετική συνταγματική υποχρέωση και αφ’ ετέρου η δημιουργία ενός Μητρώου Σχολαζουσών Κληρονομιών. Τα δύο αυτά μητρώα θα επιτρέψουν για πρώτη φορά την καταγραφή όλων των ακινήτων, ώστε να καθίσταται δυνατή η αποτελεσματική και διαφανής παρακολούθηση της διαχείρισης των περιουσιών αυτών.
Παράλληλα, προβλέπεται η δημιουργία Μητρώου Εκκαθαριστών και Διαχειριστών Κοινωφελών Περιουσιών ή Ιδρυμάτων και Κηδεμόνος Σχολαζουσών Κληρονομιών. Θα αποτελείται από νομικούς και άλλους επιστήμονες, με πολυετή επαγγελματική εμπειρία, οι οποίοι θα επιλέγονται με τον απολύτως αδιάβλητο και αντικειμενικό τρόπο της κλήρωσης, επιτυγχάνοντας έτσι τη γρήγορη διεκπεραίωση των υποθέσεων και τη διαχείριση των περιουσιών αυτών.
Κυρίες και κύριοι συνάδελφοι, βασική επιδίωξη της παρούσας Κυβέρνησης είναι να θέσει αυτά τα απαραίτητα θεμέλια για τη χρηστή διαχείριση, δίνοντας και έμφαση στον κατασταλτικό έλεγχο και την τιμωρία ακόμα, των περιπτώσεων κακοδιαχείρισης. 
Για τους παραπάνω λόγους η Κυβέρνηση στοχεύει στην απλοποίηση και αντικατάσταση της χρονοβόρας δικαστικής διαδικασίας του διορισμού κηδεμόνα της κληρονομιάς με μια ταχύρρυθμη και διαφανή διοικητική διαδικασία, στην καθιέρωση τακτικών ελέγχων σε ετήσια βάση από εξειδικευμένα και πιστοποιημένα νομικά ή φυσικά πρόσωπα, στην εισαγωγή ταχέων και αποτελεσματικών διαδικασιών προληπτικού ελέγχου και πράξεων των οργάνων της εκκαθάρισης και διοίκησης των περιουσιών, στην ενίσχυση του ελεγκτικού πλαισίου με έμφαση σε έναν κατασταλτικό χαρακτήρα, με την Οικονομική Επιθεώρηση να εξετάζει περιπτώσεις, στις οποίες διαπιστώνονται ατασθαλίες και, τέλος, ο εκσυγχρονισμός και η διερεύνηση των δυνατοτήτων του διαχειριστή με στόχο τη βέλτιστη διαχείριση και αξιοποίηση της περιουσίας.
Αυτή η διαδικασία συνοδεύεται, βεβαίως, από ασφαλιστικές δικλίδες, τόσο για την ασφάλεια της περιουσίας αυτής καθεαυτής όσο και για την προάσπιση της βούλησης του δωρητή αλλά και του δημοσίου συμφέροντος.
Κυρίες και κύριοι συνάδελφοι, όλα αυτά τα κληροδοτήματα αποτελούν σε μεγάλο βαθμό ανεκμετάλλευτο πλούτο του κράτους που μέχρι σήμερα παραμένει εξαιτίας γραφειοκρατικών αγκυλώσεων και ανεπαρκειών του υφιστάμενου νομικού πλαισίου ανενεργός. Η σωστή διαχείρισή τους θα αποτελέσει έναν πολύτιμο πόρο του δημοσίου, που μπορεί να αξιοποιηθεί για την εξυπηρέτηση κοινωφελών και γενικότερα κοινωνικών σκοπών.
Όμως, κυρίες και κύριοι Βουλευτές, αυτό αποτελεί μόνο την αρχή, καθώς ζητούμενο αυτές τις δύσκολες οικονομικά εποχές είναι η σωστή αξιοποίηση ολόκληρης της ακίνητης περιουσίας του δημοσίου, ώστε να ελαφρύνει το βάρος που σηκώνουν οι πολίτες. 
Επίσης, θέλω να τονίσω την απόλυτη ανάγκη να δοθεί επιτέλους μεγαλύτερο βάρος στην εξοικονόμηση δημοσίου χρήματος από τη μετεστέγαση υπηρεσιών σε ακίνητα του δημοσίου, έτσι ώστε να μην πληρώνουν πλέον ενοίκιο οι φορολογούμενοι πολίτες -γιατί αυτοί τον πληρώνουν- όταν εκατοντάδες ακίνητα, μεταξύ των οποίων και τα κληροδοτήματα που συζητούμε σήμερα, μένουν άδεια και φθείρονται στο πέρασμα του χρόνου.
Προς αυτήν την κατεύθυνση, λοιπόν, η Κυβέρνηση σωστά πράττει στο να αντικαταστήσει μετά από πολλές δεκαετίες έναν αναγκαστικό νόμο με ένα σταθερό και σύγχρονο θεσμικό πλαίσιο, το οποίο θα διασφαλίζει τη σωστή και ασφαλή διαχείριση και αξιοποίηση περιουσιών που παραχωρούνται σε φορείς του δημοσίου και την αυτοδιοίκηση και που η επιθυμία των δωρητών τους ήταν να είναι και να αποδώσουν διαχρονικά όφελος στην ελληνική κοινωνία. 
Είναι υποχρέωσή μας να πράξουμε τα δέοντα και να ανακουφίσουμε τους φορολογούμενους από τα άσκοπα βάρη, όταν μία τεράστια ακίνητη περιουσία βρίσκεται στα χέρια μας και θα μπορούσε να μας απαλλάξει από πολλά περιττά έξοδα. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Και εμείς ευχαριστούμε την κ. Σκόνδρα.
Το λόγο έχει ο Βουλευτής των Ανεξάρτητων Ελλήνων κ. Μαρίνος Ουζουνίδης για επτά λεπτά.</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Ευχαριστώ, κύριε Πρόεδρε.
Κύριε Υπουργέ, αγαπητοί συνάδελφοι και συναδέλφισσες, κατ’ αρχάς σε ό,τι αφορά το σημερινό θέμα οι Ανεξάρτητοι Έλληνες έχουν δύο έγκριτους νομικούς την κ. Γιαταγάνα, η οποία τοποθετήθηκε και τον κ. Γιοβανόπουλο, ο οποίος θα τοποθετηθεί.
Εγώ σήμερα θέλω να συνεχίσω την καταγγελία που έχει κάνει η κ. Γιαταγάνα σε ό,τι αφορά τα δημοσιεύματα εφημερίδος που έχουν να κάνουν με την περιοχή μου, τη δυτική Θράκη. 
Θα σας παρακαλέσω να με προσέξετε ιδιαίτερα και να μεταφέρετε στους συναδέλφους σας Υπουργούς το τι γίνεται επάνω στη Θράκη. Όλα τα πράγματα έχουν τα όριά τους. Δεν μπορεί η σημερινή Κυβέρνηση να έχει εγκαταλείψει τη Θράκη, όπως και τη βόρειο Ελλάδα. Είναι απαράδεκτο. Να τους δώσετε βέβαια πολλά χαιρετίσματα και επειδή επί χρόνια μονοπωλούσε εκεί ΠΑΣΟΚ και Νέα Δημοκρατία. Στις προηγούμενες εκλογές τούς έδωσε μία σφαλιάρα –τη Νέα Δημοκρατία εννοώ- εκλέγοντας εμένα. Στις επόμενες εκλογές θα δεχθείτε και άλλες σφαλιάρες από τον κόσμο, τον οποίο έχετε εγκαταλείψει. 
Σύμφωνα, λοιπόν, με την εφημερίδα «ΔΗΜΟΚΡΑΤΙΑ» στις 31 Αυγούστου στην Κωνσταντινούπολη είναι να πραγματοποιηθεί μία μεγάλη τελετή για να τιμηθεί η εκατοστή επέτειος για την ίδρυση της «Τουρκικής Δημοκρατίας της Δυτικής Θράκης».
Δεν ξέρω αν έχουν ενημερωθεί ο Πρωθυπουργός, ο Υπουργός Εξωτερικών, ο Υπουργός Εθνικής Άμυνας κ.λπ.. Να τους δώσετε πολλά χαιρετίσματα από τον Έβρο και από τη Θράκη! Δεν καταλαβαίνουμε τίποτα, δεν φοβόμαστε τίποτα και θα κοιτάξουμε να συγκρουστούμε με όλους αυτούς σε αυτές τις δύσκολες περιόδους που περνάει η χώρα μας. Εμείς ζούμε αρμονικά, ήρεμα, εδώ και πολλά χρόνια με τους Έλληνες μουσουλμάνους. Εμφανίζονται, δυστυχώς, κάποιοι Τούρκοι μουσουλμάνοι και ταρακουνούν τα λιμνάζοντα ύδατα. Αυτό το δημοσίευμα το καταθέτω στα Πρακτικά.
(Στο σημείο αυτό ο Βουλευτής κ. Μαρίνος Ουζουνίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Επειδή εκπροσωπείται η Θράκη από τρεις Βουλευτές, για τους οποίους κατά καιρούς έχουν αναφερθεί αρνητικά σχόλια, κάποια στιγμή, αν είναι παλικάρια, θα πρέπει να πάρουν θέση και να ξεκαθαρίσουν το τοπίο. Αναφέρομαι στον κ. Αχμέτ Χατζή Οσμάν του ΠΑΣΟΚ της Ροδόπης, στον κ. Αϊχάν Καρά Γιουσούφ του ΣΥΡΙΖΑ Ροδόπης και στον κ. Ζεϊμπέκ Χουσεΐν του ΣΥΡΙΖΑ της Ξάνθης. Να βγουν τα παλικάρια και να καταδικάσουν αυτές εδώ τις εκδηλώσεις, γιατί ακούω ότι θα είναι παρόντες. Το άρθρο αυτά γράφει, ότι θα πάνε να τιμήσουν. Άλλωστε, έχουν βγει φωτογραφίες με τη Θράκη με άλλες σημαίες. 
Επομένως, είτε είναι παλικάρια και βγαίνουν και καταδικάζουν αυτές τις εκδηλώσεις είτε οι Αρχηγοί των κομμάτων τους, τους στέλνουν στα σπίτια τους. Εάν δεν το κάνουν αυτό, να χαίρονται οι ψηφοφόροι του ΠΑΣΟΚ και του ΣΥΡΙΖΑ αυτούς τους οποίους εκλέγουν, όπως και τα κόμματα της ΔΗΜΑΡ και της Νέας Δημοκρατίας που διαπραγματεύονται συνέχεια με Τούρκους μουσουλμάνους πράκτορες να τους κατεβάσουν σαν Βουλευτές και να κερδίσουν πέντε ψήφους. Ξεφτίλα σε όλο της το μεγαλείο!
(Θόρυβος στην Αίθουσα από την πτέρυγα του ΣΥΡΙΖΑ-ΕΚΜ)</Speech>
<Speech><Parlmember>ΘΕΑΝΩ ΦΩΤΙΟΥ</Parlmember>: Κύριε Πρόεδρε, τι είναι αυτά;</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κύριε Ουζουνίδη, παρακαλώ, πρώτον, οι εκφράσεις σας να είναι πιο κόσμιες και πρέπουσες για την Αίθουσα και, δεύτερον, …</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Ποιες εκφράσεις, κύριε Πρόεδρε, ότι πουλάνε την πατρίδα μου, ότι πουλάνε τη χώρα μου; 
(Χειροκροτήματα από την πτέρυγα των ΑΝΕΛ)</Speech>
<Speech><Parlmember>ΘΕΑΝΩ ΦΩΤΙΟΥ</Parlmember>: Κύριε Πρόεδρε, προσβάλλει Βουλευτές που δεν είναι εδώ…</Speech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Θα με αφήσετε να μιλήσω και μετά θα εκφραστείτε.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κύριε Ουζουνίδη, είστε εκτός Κανονισμού, διότι μιλάτε για θέμα άσχετο με το νομοσχέδιο.</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Κάνω μία καταγγελία. Γι’ αυτό ήρθα εγώ από τον Έβρο, για να κάνω αυτήν την καταγγελία.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ακούστε με. Είστε εκτός Κανονισμού. Μιλάτε για θέμα άσχετο με το νομοσχέδιο. Εάν θέλετε να κάνετε οποιεσδήποτε καταγγελίες, έχετε κοινοβουλευτική διαδικασία. Τώρα, παρ’ όλα αυτά, σας αφήνω να πείτε αυτά που θέλετε. Επαναλαμβάνω, όμως, τουλάχιστον αυτά που θα λέτε, παρ’ ότι είναι εκτός Κανονισμού, να είναι πιο κόσμια και να αρμόζουν στην Αίθουσα της Βουλής.</ChairmanSpeech> 
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Είναι προτιμότερο να είμαι παρών και να αναφέρομαι έστω και σε θέματα εκτός Κανονισμού από το να είμαι τουρίστας, όπως πολλοί που δεν πατάνε εδώ. Όμως, οι μεγαλύτεροι τουρίστες είναι οι Υπουργοί…
(Θόρυβος στην Αίθουσα)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κύριε Ουζουνίδη, θα σας αφαιρέσω το λόγο.</ChairmanSpeech> 
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: … που δεν πατάει κανένας στην περιοχή μου. Δεν γίνεται αυτό, κύριοι! Θέλω να το καταγγείλω από εδώ. Από εκεί και ύστερα, ο κόσμος θα κρίνει εμένα.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Καταλάβατε πού βρίσκεστε;</ChairmanSpeech> 
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Και βέβαια κατάλαβα! Έχω καταλάβει πολύ καλά πού βρίσκομαι, αλλά νομίζω ότι εσείς δεν έχετε καταλάβει ότι και η Θράκη είναι Ελλάδα, κύριοι!
(Χειροκροτήματα από την πτέρυγα των ΑΝΕΛ)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ακούστε με. Έχετε ορκιστεί να τηρείτε το Σύνταγμα και τον Κανονισμό της Βουλής και όχι να κάνετε αυτά που θέλετε εσείς.</ChairmanSpeech> 
<Speech><Parlmember>ΧΡΥΣΟΥΛΑ-ΜΑΡΙΑ ΓΙΑΤΑΓΑΝΑ</Parlmember>: Και αυτοί έχουν ορκιστεί να τηρούν το Σύνταγμα και τον Κανονισμό!</Speech> 
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Θεωρία το ότι εδώ πουλιέται η χώρα! Εσείς μου λέτε «θεωρία»! Θα με αφήσετε να ολοκληρώσω και θα με κρίνει ο κόσμος!</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Αφού δεν το καταλαβαίνετε.</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Έχω και εγώ το δικαίωμα για δέκα λεπτά από τη Θράκη να μεταφέρω εδώ τη φωνή της!
Χαιρετίσματα πολλά στον κ. Βενιζέλο! Να τους χαίρεται! Χαιρετίσματα πολλά στον κ. Αβραμόπουλο, ο οποίος δεν μας κάνει την τιμή να πατήσει στον Έβρο, όπου υπάρχει ο περισσότερος στρατός της Ελλάδος! Χαιρετίσματα στην κ. Φώφη Γεννηματά, τη διορισμένη, η οποία είναι «πρώτη» μούρη σε φιέστες, να πάει να δει εκεί τον ελληνικό στρατό! Σας καταθέτω σχετικό δημοσίευμα. 
(Στο σημείο αυτό ο Βουλευτής κ. Μαρίνος Ουζουνίδης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Να ανακαλέσετε, κύριε Ουζουνίδη! Σας ανακαλώ στην τάξη!</ChairmanSpeech> 
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Σας ευχαριστώ πολύ, να είστε καλά!</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Δεν θέλω να κάνω χρήση του Κανονισμού. Γνωρίζετε τι προβλέπει, τουλάχιστον εσείς οι παλαιότεροι. Εδώ δεν είναι Βήμα να λέει ο καθένας ό,τι θέλει. Δεν έκανα χρήση του άρθρου 78. 
Επιτέλους, κύριε Ουζουνίδη, να σέβεστε τον Κανονισμό της Βουλής!</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Εσείς δεν σέβεστε την πατρίδα μου! 
Να χαίρεστε τους συναδέλφους σας!</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Εμένα το λέτε αυτό;</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Έχετε ξεπουλήσει τη χώρα, δεν τα βλέπετε;</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Επιτέλους, κάποιοι Βουλευτές, οι οποίοι έχουν έρθει πρόσφατα, τουλάχιστον να σέβονται τους συναδέλφους και να σέβονται και τη Βουλή!
Ορίστε, κύριε Βογιατζή, έχετε το λόγο για επτά λεπτά.</ChairmanSpeech>
<Speech><Parlmember>ΠΑΥΛΟΣ ΒΟΓΙΑΤΖΗΣ</Parlmember>: Ευχαριστώ πολύ, κύριε Πρόεδρε.</Speech>
<Speech><Parlmember>ΧΡΥΣΟΥΛΑ-ΜΑΡΙΑ ΓΙΑΤΑΓΑΝΑ</Parlmember>: Μαζέψτε τους προδότες…</Speech>
<Speech><Parlmember>ΠΑΥΛΟΣ ΒΟΓΙΑΤΖΗΣ</Parlmember>: Κυρίες και κύριοι συνάδελφοι, θέλω να υπενθυμίσω σε όλους μας ότι κανένας δεν είναι πιο πολύ πατριώτης από τον άλλον.</Speech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Κάνετε πολύ λάθος!</Speech>
<Speech><Parlmember>ΠΑΥΛΟΣ ΒΟΓΙΑΤΖΗΣ</Parlmember>: Και εάν μένετε στον Έβρο, μένουμε στα νησιά του Αιγαίου και δεν είσαστε πιο πατριώτες από εμάς! 
(Χειρoκροτήματα από την πτέρυγα της Νέας Δημοκρατίας)
Αυτά τα λαϊκίστικα πρέπει να φύγουν απ’ αυτήν τη Βουλή! Μην ξεχνάτε τι έχουμε πληρώσει μ&apos; αυτόν το λαϊκισμό! Καταστρέψαμε τη Μικρά Ασία εξαιτίας τέτοιων φωνών!</Speech>
<Speech><Parlmember>ΧΡΥΣΟΥΛΑ-ΜΑΡΙΑ ΓΙΑΤΑΓΑΝΑ</Parlmember>: Τη Μικρά Ασία καταστρέψαμε;</Speech>
<Speech><Parlmember>ΠΑΥΛΟΣ ΒΟΓΙΑΤΖΗΣ</Parlmember>: Αυτά για τον κύριο συνάδελφο.
Κυρίες και κύριοι συνάδελφοι, πήρα το λόγο για ένα θέμα, το οποίο απασχολεί το Νομό Λέσβου και συγκεκριμένα το νησί του Αγίου Ευστρατίου, το μικρό νησί του νομού μας. Είναι ένα νησί που την ιστορία του τη γνωρίζετε άπαντες, όπου πριν σαράντα πέντε χρόνια η δικτατορία απαλλοτρίωσε μετά από ένα σεισμό το μοναδικό οικισμό του και ουσιαστικά κατέστρεψε και τον παραγωγικό κάμπο του Αγίου Ευστρατίου, γιατί αναγκαστικά οι κάτοικοι μετακόμισαν μέσα στον παραγωγικό κάμπο, έναν κάμπο ο οποίος παρήγαγε όλα τα προϊόντα και πραγματικά είχε...
(Θόρυβος στην Αίθουσα)
Κύριε Πρόεδρε, παρακαλώ την προστασία σας.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Σας παρακαλώ, τουλάχιστον σεβαστείτε τον ομιλητή.</ChairmanSpeech> 
<Speech><Parlmember>ΠΑΥΛΟΣ ΒΟΓΙΑΤΖΗΣ</Parlmember>: Ήταν, λοιπόν, ένας κάμπος, ο οποίος ήταν εξαιρετικά παραγωγικός. Έγινε αυτή η επιλογή. Σε λίγες μέρες, μετά την απαλλοτρίωση, οι λίγοι κάτοικοι του Αγίου Ευστρατίου είδαν να μεταφέρονται μηχανήματα για να ισοπεδωθεί ο παλιός οικισμός. Ξέρετε ότι ήταν ένας πέτρινος οικισμός και ευτυχώς έχει κηρυχθεί διατηρητέος και δεν μπορεί να γίνει τίποτα διαφορετικό απ’ αυτό που υπήρχε. 
Κύριε Υπουργέ, πέρασαν σαράντα πέντε χρόνια. Εγώ προσπαθώ ήδη δέκα χρόνια, προκειμένου να αρθεί η απαλλοτρίωση από το ελληνικό δημόσιο. Δεν προσφέρει τίποτα αυτή η περιουσία στο ελληνικό δημόσιο και να αποδοθεί σε αυτούς τους κατοίκους. 
Αυτή η περιουσία έχει περιέλθει στο Υπουργείο Υγείας. Είναι τέσσερις χιλιάδες εξακόσια τριάντα δύο στρέμματα. Υπάρχει απάντηση θετική από το Υπουργείο Οικονομικών η οποία, όμως, καταλήγει και λέει ότι είναι θέμα του Υπουργείου Υγείας. Νομίζω ότι πρέπει να προστεθεί στο άρθρο 33 μία παράγραφος δύο λέξεων και έτσι να δοθεί η δυνατότητα να αρθεί αυτή η απαλλοτρίωση. 
Είναι το μοναδικό κομμάτι, στο οποίο θα μπορέσουμε να δώσουμε μια αναπτυξιακή μορφή παράλληλα με αυτά που υλοποιεί σήμερα η Κυβέρνηση. Και η Κυβέρνηση σήμερα υλοποιεί το λιμάνι του Αγίου Ευστρατίου, ένα πάρα πολύ σημαντικό έργο καθώς και το πρόγραμμα «Άι-Στράτης - Πράσινο Νησί» που είναι ένα ολοκληρωμένο σύστημα διαχείρισης με ανανεώσιμες πηγές ενέργειας. 
Είναι, όμως, πάρα πολύ σημαντικό αυτοί οι κάτοικοι να μπορέσουν να δώσουν μια οικονομική ανάπτυξη σε αυτό το μικρό νησί, προκειμένου να ξαναχτίσουν τα σπίτια τους ακριβώς όπως ήταν. Οι δικαιούχοι είναι οι κάτοικοι του Αγίου Ευστρατίου. 
Νομίζω ότι για όλο αυτό, στα δέκα χρόνια που προσπαθώ, έχω πάρει μόνο θετικές απαντήσεις. Και προσπαθώ από την εποχή που ήμουν νομάρχης στο νομό. Έχω πάρει μόνο θετικές απαντήσεις, αλλά ουδέποτε έφτασε στο να αποδοθεί αυτή η περιουσία στους δικαιούχους. 
Είναι πάρα πολύ σημαντικό για ένα μικρό νησί να δοθεί η δυνατότητα να ξαναρχίσουν να χτίζουν τα σπίτια τους, σπίτια που πολλά εκ των οποίων γκρεμίστηκαν με δυναμίτη γιατί δεν έπεφταν. Όταν πήγαν τα συνεργεία των εργολάβων στον Άγιο Ευστράτιο δεν μπορούσαν να τα ρίξουν τα σπίτια και χρησιμοποιήθηκε δυναμίτης, όπως με δυναμίτη γκρεμίστηκε και η εκκλησία του Αγίου Ευστρατίου, η οποία επίσης πρέπει να αποκατασταθεί. 
Θα ήθελα πάρα πολύ, κύριε Υπουργέ, με μια συνεννόηση, την οποία μπορείτε να κάνετε με τον Υπουργό Υγείας, τον οποίο έχω ενημερώσει προσωπικά –και ο ίδιος είδε το δίκαιο του αιτήματος- να δώσετε τη δυνατότητα σε αυτούς τους διακόσιους τριάντα - διακόσιους πενήντα κατοίκους που έχουν μείνει σε αυτό το μικρό νησί να ξαναγυρίσουν στο ωραίο κομμάτι του νησιού που είναι ο παλιός οικισμός. 
Θέλω να σας πω ότι έγινε τότε μια φοβερά λάθος επιλογή, η οποία ήταν να εγκατασταθούν μέσα στον παραγωγικό κάμπο του νησιού. Εν πάση περιπτώσει, σήμερα, δίνεται η δυνατότητα αυτή στην Κυβέρνηση. Και νομίζω ότι είναι πάρα πολύ σημαντικό σε μια εποχή που έχουμε τεράστιες δυσκολίες και όλα αυτά τα προβλήματα να δώσουμε τη δυνατότητα σε αυτό το μικρό και πολύ σημαντικό νησί για την πατρίδα μας να ξαναποκτήσει μια αναπτυξιακή πορεία. 
Σας είπα ότι μαζί με τα έργα που γίνονται στο νησί που είναι το λιμάνι του νησιού και το μεγάλο έργο το «Άι-Στράτης-Πράσινο Νησί» θα συμπληρωθεί η δυνατότητα να έχουμε αυτούς τους διακόσιους τριάντα κατοίκους χαρούμενους. 
Κύριε Υπουργέ, περιμένω να προστεθεί στο άρθρο 33 αυτή η παράγραφος.
Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κι εμείς ευχαριστούμε το συνάδελφο κ. Παύλο Βογιατζή. 
Το λόγο η συνάδελφος κ. Παναγιώτα Δριτσέλη, Βουλευτής του ΣΥΡΙΖΑ-ΕΚΜ για επτά λεπτά.</ChairmanSpeech> 
<Speech><Parlmember>ΠΑΝΑΓΙΩΤΑ ΔΡΙΤΣΕΛΗ</Parlmember>: Ευχαριστώ, κύριε Πρόεδρε.
Πριν ξεκινήσω τα όσα θέλω να πω για το σχέδιο νόμου, θα ήθελα να πω μόνο δυο λόγια, λόγω της απουσίας των συναδέλφων του ΣΥΡΙΖΑ του Ζεϊμπέκ Χουσεΐν και του Αϊχάν Καρά Γιουσούφ. Είναι τουλάχιστον άκομψο από τη στιγμή που είναι απόντες να εκτοξεύονται τέτοιες κατηγορίες και συκοφαντίες εναντίον τους.</Speech> 
<Speech><Parlmember>ΧΡΥΣΟΥΛΑ-ΜΑΡΙΑ ΓΙΑΤΑΓΑΝΑ</Parlmember>: (δεν ακούστηκε)</Speech>
<Speech><Parlmember>ΠΑΝΑΓΙΩΤΑ ΔΡΙΤΣΕΛΗ</Parlmember>: Παρακαλώ, δεν έχω διακόψει κανέναν. 
Επισημαίνουμε και λέμε ότι οι Βουλευτές της Αριστεράς και δη του ΣΥΡΙΖΑ δεν θα σκέφτονταν να συμμετάσχουν ποτέ σε μια τέτοια εκδήλωση. Το λένε και οι ίδιοι ξεκάθαρα. Θεωρώ ότι σε αυτήν τη φάση…</Speech>
<Speech><Parlmember>ΧΡΥΣΟΥΛΑ-ΜΑΡΙΑ ΓΙΑΤΑΓΑΝΑ</Parlmember>: (δεν ακούστηκε)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Σας παρακαλώ, κυρία Γιαταγάνα, έτσι κάνατε στο δικαστήριο; Διακόπτατε; 
Συνεχίστε, κυρία Δριτσέλη.</ChairmanSpeech> 
<Speech><Parlmember>ΠΑΝΑΓΙΩΤΑ ΔΡΙΤΣΕΛΗ</Parlmember>: Δεν είναι εδώ οι συνάδελφοι. Φαντάζομαι θα έχουν την ευκαιρία να πουν δυο λόγια. Πριν, όμως, προχωρήσετε σε προτάσεις περί διαγραφής των συναδέλφων από τους Αρχηγούς των κομμάτων, καλύτερα κι εσείς να διασταυρώνετε τις πληροφορίες σας πριν απαντήσετε. 
Έρχομαι στο σχέδιο νόμου. 
Κυρίες και κύριοι συνάδελφοι, το σχέδιο νόμου που συζητάμε σήμερα αποτελεί ακόμη μια προσπάθεια της Κυβέρνησης για χαλάρωση του πλαισίου προστασίας της δημόσιας περιουσίας και για ευκολότερο ξεπούλημα των περιουσιακών στοιχείων του δημοσίου. 
Είναι γνωστό εξάλλου ότι τα εθνικά κληροδοτήματα και γενικότερα η κοινωφελής περιουσία του δημοσίου αποτελούν εδώ και μερικά χρόνια διακαή πόθο των μνημονιακών κυβερνήσεων, οι οποίες προσπαθούν εναγωνίως να τα ξεπουλήσουν με τις ευλογίες και τις παραινέσεις φυσικά των δανειστών. 
Το παρόν σχέδιο νόμου επιχειρεί να ρυθμίσει τη διαχείριση των εθνικών κληροδοτημάτων και των σχολαζουσών κληρονομιών του δημοσίου, δύο εντελώς ξεχωριστές περιπτώσεις δημόσιας περιουσίας, οι οποίες επιμελώς φαίνεται να συγχέονται. Με το πρόσχημα του ξεπερασμένου ισχύοντος νομοθετικού πλαισίου επιχειρείται η de facto ακύρωση της συνταγματικής προστασίας της κοινωφελούς περιουσίας του δημοσίου, το «ροκάνισμα» των πόρων των εθνικών κληροδοτημάτων και η εκποίηση όσων στοιχείων παρουσιάζουν κάποιο επενδυτικό ενδιαφέρον.
Με το κείμενο που συζητάμε, τα εθνικά κληροδοτήματα και οι σχολάζουσες κληρονομιές του δημοσίου, που ταυτίζονται σκόπιμα, προκειμένου να παρακαμφθεί η συνταγματική προστασία που προσφέρει το άρθρο 109 παράγραφος 1 του Συντάγματος, είτε θα αποψιλωθούν από πόρους μέσω της υπερφορολόγησης και των διαδικασιών εκκαθάρισης είτε θα δοθούν στο ΤΑΙΠΕΔ, τη γνωστή «μαύρη» τρύπα μέσω της οποίας οι δανειστές και η Κυβέρνηση εκποιούν τη δημόσια περιουσία. 
Είναι, άλλωστε, χαρακτηριστική των προθέσεων της Κυβέρνησης η πρόσφατη προσπάθεια ξεπουλήματος μιας σειράς ακινήτων στο εξωτερικό, τα οποία αποτελούσαν εθνικά κληροδοτήματα και που το ΤΑΙΠΕΔ δεν κατάφερε τελικά να ολοκληρώσει επειδή προστατεύονταν συνταγματικά. Από τέτοιου είδους προφανώς σκοπέλους και τέτοιου είδους θεσμικούς φραγμούς προσπαθεί η Κυβέρνηση να απαλλαγεί και με το παρόν σχέδιο νόμου επιχειρεί να ξεγελάσει το συνταγματικό πλαίσιο προστασίας και, στις περιπτώσεις που κάτι τέτοιο είναι δυνατόν, να το υπερφορολογεί μέχρι την αναγκαστική εκποίησή του.
Μία ακόμη απόδειξη των πραγματικών προθέσεων της Κυβέρνησης να ξεπουλήσει ό,τι μπορεί από τα εθνικά κληροδοτήματα είναι και το γεγονός ότι ιδιωτικοποιεί όλη τη διαδικασία διαχείρισης και ελέγχου. Από την εκκαθάριση των βαρών των εθνικών κληροδοτημάτων μέχρι τους διαχειριστικούς ελέγχους όλα παραδίδονται σε ιδιωτικές εταιρείες με σκανδαλώδεις όρους και με επιβάρυνση των ίδιων των εθνικών κληροδοτημάτων. Με λίγα λόγια το Υπουργείο Οικονομικών αναγκάζει τα εθνικά κληροδοτήματα να χρηματοδοτήσουν με ίδιους πόρους την εκποίησή τους. 
Από το παρόν σχέδιο νόμου για άλλη μια φορά κινδυνεύουν άμεσα να ζημιωθούν τα ανώτατα εκπαιδευτικά ιδρύματα, όπου η σύγχυση των κληροδοτημάτων τους με τις σχολάζουσες κληρονομιές μπορεί να οδηγήσει σε απώλεια αυτών των περιουσιακών στοιχείων, καθώς και των όποιων πόρων αυτά επιφέρουν στις κοινωφελείς εκπαιδευτικές δράσεις που υλοποιούν. Για πρώτη φορά συγχέονται τα κληροδοτήματα των νομικών προσώπων δημοσίου δικαίου με εκείνα του δημοσίου. 
Τα ΑΕΙ της χώρας ζητούν, αντίθετα με τη λογική του σχεδίου νόμου, να διασφαλιστεί το αυτοδιοίκητο, σε συνδυασμό, βέβαια, με δημόσιο έλεγχο της διαχείρισης και τη δημιουργία καταγραφής αυτής της περιουσίας. Πολλά ΑΕΙ, άλλωστε, μέχρι στιγμής έχουν ολοκληρώσει από μόνα τους τις αντίστοιχες διαδικασίες. Και όλα αυτά με πλήρη διαφάνεια. Είναι επιτακτικό η κοινωφελής αυτή περιουσία να μην αποτελεί δεξαμενή φοροαφαίμαξης και να δίνεται η δυνατότητα στα ΑΕΙ να την αξιοποιούν για κοινωφελείς εκπαιδευτικούς σκοπούς χωρίς καμμία γραφειοκρατική αγκύλωση.
Πολλή συζήτηση γίνεται, επίσης, από την Κυβέρνηση για το γεγονός ότι τόσα χρόνια επικράτησε αδιαφάνεια στη διαχείριση της κοινωφελούς περιουσίας του δημοσίου και σε αρκετές περιπτώσεις κακοδιαχείριση και διαφθορά. Υπογραμμίζεται, μάλιστα, το γεγονός ότι ενώ από το 2001 προβλέπεται συνταγματικά η δημιουργία μητρώου κληροδοτημάτων με την καταγραφή των περιουσιακών τους στοιχείων, η υποχρέωση αυτή δεν έχει εκπληρωθεί και έτσι έρχεται το παρόν σχέδιο νόμου για να καλύψει αυτό το κενό. 
Ενώ, λοιπόν, η Κυβέρνηση προβάλλει αυτά τα επιχειρήματα, αποκρύπτει το γεγονός ότι υπεύθυνες γι’ αυτήν την κατάσταση είναι οι πολιτικές ηγεσίες του Υπουργείου Οικονομικών, της Νέας Δημοκρατίας και του ΠΑΣΟΚ, οι οποίες επιμελώς έχουν φροντίσει όλα αυτά τα χρόνια να υποβαθμίσουν την αρμόδια διοικητική Διεύθυνση διατηρώντας την σταθερά υποστελεχωμένη, ώστε να μην μπορεί να διενεργεί αποτελεσματικούς ελέγχους.
Μετά από δεκαετίες απουσίας πολιτικής βούλησης έρχονται σήμερα να παραδώσουν τον έλεγχο και τη διαχείριση σε ιδιωτικές εταιρείες χωρίς καμμία διασφάλιση διαφάνειας και με δεδομένη τη γενική επιθυμία της Κυβέρνησης για fast track ξεπούλημα των πάντων.
Ως ΣΥΡΙΖΑ λέμε ξεκάθαρα ότι είμαστε αντίθετοι σ’ αυτό το σχέδιο νόμου και δηλώνουμε ότι η κοινωφελής περιουσία του δημοσίου αποτελεί κοινωνικό αγαθό και πρέπει να προστατευθεί, ώστε να μπορεί να προσφέρει στο σύνολο το έργο για το οποίο προορίζεται. Η πάταξη της κακοδιαχείρισης, όπου υπάρχει, και η τιμωρία όσων έχουν κατασπαταλήσει τους πόρους των εθνικών κληροδοτημάτων εννοείται ότι είναι για εμάς θέματα μείζονος σημασίας, χωρίς όμως ιδιωτικές εταιρείες, με ενίσχυση του κρατικού ελέγχου, και χωρίς εξουθενωτικές φορολογικές επιβαρύνσεις, που στοχεύουν, αν μη τι άλλο, στην έμμεση και νομότυπη υφαρπαγή της περιουσίας των κληροδοτημάτων.
Επίσης, λέμε ξεκάθαρα ότι όλες οι εκποιήσεις των περιουσιακών στοιχείων του δημοσίου μέσω του ΤΑΙΠΕΔ θα ελεγχθούν μία προς μία και δεν πρόκειται να απαλλάξουμε κανέναν από τις ευθύνες του ούτε να αποδεχθούμε κανενός είδους ακαταλόγιστο. 
Η αξιοποίηση των πόρων της κοινωφελούς περιουσίας του δημοσίου υπέρ του κοινωνικού συνόλου αποτελεί άλλωστε δέσμευση και αξιακή θέση της Αριστεράς. 
Ζητάμε πολύ συγκεκριμένα η κοινωφελής περιουσία του δημοσίου να τεθεί άμεσα στην υπηρεσία του κοινωνικού συνόλου. Έχουμε καταθέσει τις προτάσεις μας, έχουμε καταθέσει και σχετική τροπολογία -η οποία φαίνεται ότι θα παραπεμφθεί από την Κυβέρνηση στις ελληνικές καλένδες- όπου ζητάμε ενδεικτικά τα ακίνητα των σχολαζουσών κληρονομιών που δεν έχουν βάρη να διατίθενται για τις στεγαστικές ανάγκες ευάλωτων κοινωνικών ομάδων, ενώ τα αντίστοιχα έσοδα από ενοίκια να καλύπτουν δαπάνες διαβίωσης ανθρώπων που το έχουν ανάγκη στις μέρες ανθρωπιστικής κρίσης που βιώνει η χώρα μας.
Ταυτόχρονα απαιτούμε επιτακτικά δημόσιο έλεγχο στη διαχείριση των εθνικών κληροδοτημάτων με απόδοση ευθυνών σε όσες περιπτώσεις αποδειχθεί απόκλιση από την κοινωφελή στόχευση στη διαχείριση της εν λόγω περιουσίας. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Τέλος, όσον αφορά δύο υπουργικές τροπολογίες και συγκεκριμένα την πρώτη για την αξιοποίηση της περιουσίας της Εκκλησίας, έχουμε να πούμε ότι ο κοινωφελής χαρακτήρας της περιουσίας αυτής αναιρείται με στόχο το ξεπούλημα, με όχημα μια εταιρεία τύπου ΤΑΙΠΕΔ, στην οποία Δημόσιο και Αρχιεπισκοπή συνεταιρίζονται με τις ευλογίες –προφανώς- των δανειστών.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Πάντως, μπορείτε να ζητήσετε ένα λεπτό ακόμη από το Προεδρείο.</ChairmanSpeech> 
<Speech><Parlmember>ΠΑΝΑΓΙΩΤΑ ΔΡΙΤΣΕΛΗ</Parlmember>: Τελειώνω, κύριε Πρόεδρε. Σας ευχαριστώ. 
Όσον αφορά τη δεύτερη τροπολογία, για τη μεταφορά των μαθητών, είμαστε στο ίδιο έργο θεατές. Και πέρυσι τέτοιο καιρό το ίδιο πράγμα συζητούσαμε. Πάλι με ένα νομοθετικό «μπάλωμα» προσπαθεί να εξασφαλιστεί η διαδικασία. Έτσι, με τροπολογία παρατείνονται οι συμβάσεις με τους μεταφορείς, μέχρι οι περιφέρειες να ολοκληρώσουν τις διαδικασίες νέων διαγωνισμών. 
Εμείς λέμε ότι η μεταφορά των μαθητών είναι υποχρέωση του Υπουργείου Παιδείας και το θέμα θα πρέπει να λυθεί με μόνιμο τρόπο, επιτέλους, για όλες τις κατηγορίες των μαθητών και σε όλη την επικράτεια. Είναι απαράδεκτο κάθε χρόνο να εμφανίζονται τα ίδια προβλήματα και πάντοτε το θέμα να ρυθμίζεται με τόσο προσωρινό τρόπο και με μεγάλες καθυστερήσεις. 
Ευχαριστώ. 
(Χειροκροτήματα από την πτέρυγα του ΣΥΡΙΖΑ-ΕΚΜ)</Speech>
 ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Το λόγο έχει ο Βουλευτής της Νέας Δημοκρατίας κ. Τιμολέων Κοψαχείλης για επτά λεπτά.</ChairmanSpeech> 
<Speech><Parlmember>ΤΙΜΟΛΕΩΝ ΚΟΨΑΧΕΙΛΗΣ</Parlmember>: Ευχαριστώ, κύριε Πρόεδρε. 
Κύριε Υπουργέ, κυρίες και κύριοι συνάδελφοι, το πρόβλημα σε σχέση με τη δημόσια ακίνητη περιουσία είναι γνωστό, όπως επίσης είναι γνωστό ότι το ελληνικό δημόσιο θα χάσει και άλλα, εκατοντάδες εκατομμύρια, αν δεν δοθεί λύση. 
Όπως σε πολλά άλλα χρόνια προβλήματα, έτσι και στο σοβαρότατο θέμα των κοινωφελών περιουσιών και των σχολαζουσών κληρονομιών καλείται η σημερινή Βουλή να δώσει λύση. 
Για την εκκαθάριση των σχολαζουσών κληρονομιών δεν πρέπει να παραβλέψουμε ότι η πλειονότητα των ακινήτων ήταν υποθέσεις που η εκκαθάρισή τους είχε κρατήσει από δέκα έως τριάντα χρόνια. Οι τραγικές αυτές καθυστερήσεις εκκαθάρισης, όπως και η πιθανότητα πολλές από αυτές να έγιναν αντικείμενο οικειοποίησης από τρίτους, αντί να καταλήξουν στο χαρτοφυλάκιο του ελληνικού δημοσίου, επιβεβαιώνουν ότι ζημιώθηκε το ελληνικό δημόσιο και κάτι τέτοιο είναι αδιανόητο να συνεχιστεί. 
Όσον αφορά στις περιουσίες που καταλείπονται για την εκτέλεση κοινωφελών σκοπών, είναι αυτονόητο ότι πρόκειται για ένα σημαντικότατο θέμα που ο αποκλειστικός χειρισμός του θα έχει σπουδαίο κοινωνικό αντίκτυπο και θετικό οικονομικό πρόσημο. 
Εκτός όμως αυτού, καιρός είναι να παραδεχθούμε ότι για χρόνια ολόκληρα οι ευεργεσίες συναντούσαν εμπόδια αντί για ανοιχτούς δρόμους. Ευθύνη, βεβαίως, είχε η πολιτεία, αλλά ευθύνη είχαν και όσοι καλλιεργούσαν αρρωστημένες ιδεοληψίες και νοοτροπίες που δεν αποδέχονταν την ευεργεσία ως ανιδιοτελή πράξη προσφοράς, ως αυτό που είναι πραγματικά. 
Κυρίες και κύριοι συνάδελφοι, το ζήτημα της διαχείρισης των κοινωφελών περιουσιών και των σχολαζουσών κληρονομιών αντικατοπτρίζει τις κύριες παθογένειες της Δημόσιας Διοίκησης, τη γραφειοκρατία, τον ανορθολογισμό, την κακοδιαχείριση, την αδιαφάνεια, την απώλεια πόρων. Γι’ αυτό είναι ανάγκη το θεσμικό πλαίσιο να εκσυγχρονιστεί, ώστε να ανταποκρίνεται στα δεδομένα της σημερινής πραγματικότητας. 
Σε αυτήν την αναγκαιότητα απαντά ο «Κώδικας κοινωφελών περιουσιών, σχολαζουσών κληρονομιών και λοιπές διατάξεις». Με το νέο κώδικα καθιερώνεται Μητρώο Κοινωφελών Περιουσιών και Μητρώο Σχολαζουσών Κληρονομιών. Καθιερώνονται τακτικοί, σε ετήσια βάση, έλεγχοι όλων εν γένει των κοινωφελών περιουσιών και των σχολαζουσών κληρονομιών. Ένα τέτοιο έργο, βέβαια, είναι αδύνατον να επιτελεστεί στο σύνολό του από τις υπηρεσίες του δημοσίου. Γι’ αυτό προβλέπεται η σύναψη συμφωνίας-πλαισίου του δημοσίου με ελεγκτικά γραφεία, που λειτουργούν επί τη βάσει του ν. 3693/2008 και αποτελούν πιστοποιημένα όργανα λογιστικών ελέγχων.
Σε σχέση με όσα ειπώθηκαν, ότι δηλαδή με τη συμμετοχή ιδιωτών στους ελέγχους θα αυξηθεί η αδιαφάνεια και η έλλειψη λογοδοσίας, να θυμίσω στην Αντιπολίτευση τα συμπεράσματα της Επιτροπής Θεσμών και Διαφάνειας της Βουλής, σύμφωνα με τα οποία ο έλεγχος από το κράτος υπήρξε ανεπαρκέστατος.
Η Αντιπολίτευση συνεχίζει να εμμένει σε ιδεοληψίες και νοοτροπίες που έπαιξαν πρωταγωνιστικό ρόλο στην απώλεια πόρων και στη δυσλειτουργία του κοινωνικού κράτους. Βρείτε, επιτέλους, κάτι να προτείνετε και πάψτε να ενοχοποιείτε πιστοποιημένα γραφεία και κάθε επιχείρηση. 
Στο παρόν νομοσχέδιο εισάγονται ταχείες και αποτελεσματικές διαδικασίες προληπτικού ελέγχου των πράξεων, των οργάνων εκκαθάρισης και διοίκησης των περιουσιών ελέγχου. Οργανώνεται Μητρώο Φυσικών και Νομικών Προσώπων, τα οποία θα έχουν την υποδομή και την τεχνογνωσία να ασκούν καθήκοντα εκκαθαριστών, εκτελεστών, διοικητών και διαχειριστών των κοινωφελών περιουσιών. Ενισχύονται, επίσης, οι αρμοδιότητες της αποκεντρωμένης διοίκησης, με σκοπό την αποτελεσματικότερη άσκηση της εποπτείας.
Κυρίες και κύριοι συνάδελφοι, σε μία εποχή που ζητούμενο είναι ο ρόλος και η αποστολή του κοινωνικού κράτους επιβάλλεται να αναζητούνται οι αναγκαίοι πόροι για την ανακούφιση των ομάδων του πληθυσμού που υποφέρουν. Είναι αδιανόητο να αφήνουμε πόρους να χάνονται. Δεν έχουμε αυτήν την πολυτέλεια ούτε την είχαμε ποτέ. Γι’ αυτό φτάσαμε εκεί που φτάσαμε. 
Η σημερινή Κυβέρνηση του Αντώνη Σαμαρά προχωρά στην υλοποίηση όλων όσων επί δεκαετίες έμειναν στα χαρτιά ή είχαν χαθεί μέσα στο λαβύρινθο της γραφειοκρατίας. Η σημερινή Κυβέρνηση συγκρούεται και ανατρέπει τις ιδεοληψίες και τις νοοτροπίες που ακύρωναν κάθε ευεργεσία στο όνομα ενός δήθεν προοδευτισμού.
Η κρίση που αντιμετωπίζει η χώρα μας, εκτός από οικονομική, είναι και κρίση νοοτροπίας, προτύπων αλλά και κοινωνικής προσφοράς. Με τον εκσυγχρονισμό του θεσμικού πλαισίου για τις κοινωφελείς περιουσίες δίνεται ένα μήνυμα και ενισχύεται η κοινωνική συνείδηση. Συγχρόνως νοικοκυρεύεται το κράτος με την προστασία της περιουσίας του και επιβάλλεται ο σεβασμός απέναντι στους διαθέτες και δωρητές περιουσιών με την τήρηση των επιθυμιών τους.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Και εμείς ευχαριστούμε τον κ. Κοψαχείλη.
Το λόγο έχει ο Βουλευτής της Νέας Δημοκρατίας κ. Χριστογιάννης για επτά λεπτά.</ChairmanSpeech>
<Speech><Parlmember>ΔΗΜΗΤΡΙΟΣ ΧΡΙΣΤΟΓΙΑΝΝΗΣ</Parlmember>: Ευχαριστώ, κύριε Πρόεδρε.
 Κύριε Υπουργέ, κυρίες και κύριοι συνάδελφοι, από τα αρχαία χρόνια έως σήμερα το φαινόμενο της εθνικής ευεργεσίας και της δωρεάς προς την κοινωνία αποτελεί μία σημαντικότατη πλευρά της νεότερης ελληνικής ιστορίας και συνδέεται άρρηκτα με τη δημιουργία, την ενδυνάμωση και τη θεμελίωση της ελληνικής εθνικής συνείδησης και την ενίσχυση του ελληνικού κράτους από την ίδρυσή του σε κρίσιμους τομείς, όπως είναι η εθνική άμυνα, η υγεία και η παιδεία. 
Σύμφωνα με επιφανείς ιστορικούς, όπως ο Πολ Βεν το φαινόμενο της ευεργεσίας είναι κατ’ εξοχήν ελληνικό. Ποιος μπορεί να ξεχάσει τον Αβέρωφ, που ναυπήγησε το ομώνυμο θωρηκτό, συνέβαλε στην αποπεράτωση του Εθνικού Μετσόβιου Πολυτεχνείου, έχτισε τη Στρατιωτική Σχολή Ευελπίδων, αναμόρφωσε το Παναθηναϊκό Στάδιο και ίδρυσε τις ομώνυμες φυλακές; Ή τον Δομπόλλη, που ίδρυσε και χρηματοδότησε το Πανεπιστήμιο Αθηνών, τον Βαρβάκη, που ίδρυσε τη Βαρβάκειο Σχολή, τους Ζαππαίους, που ανήγειραν το Ζάππειο Μέγαρο, τους αδελφούς Παναγή, Ανδρέα και Μαρίνο Βαλλιάνο, που χρηματοδότησαν την κατασκευή της Εθνικής Βιβλιοθήκης, τους Ριζάρηδες, που ίδρυσαν τη Ριζάρειο Εκκλησιαστική Σχολή, τον Γεώργιο Σίνα, που οικοδόμησε το Αστεροσκοπείο Αθηνών και συνεισέφερε στη νεοϊδρυθείσα τότε Τράπεζα της Ελλάδος και τον αδελφό του Σίμωνα, που ανήγειρε το κτήριο της Ακαδημίας Αθηνών;
Στην ιδιαίτερη πατρίδα μου, την Πιερία και ιδιαίτερα στην περιοχή της Σκοτίνας, όλοι θυμόμαστε το μεγάλο ευεργέτη Πατριάρχη Αλεξανδρείας κ. Καλλίνικο, ο οποίος όχι μόνο έκτισε την Εκκλησία της Κοιμήσεως της Θεοτόκου και το σχολείο, αλλά αγόρασε με δικά του χρήματα και όλο το χωριό από τους Τούρκους.
Τα χνάρια του ακολούθησαν τα μέλη των παμμακεδονικών οργανώσεων όλου του κόσμου, που συνέβαλαν σε συνεργασία με την ελληνική πολιτεία στην ίδρυση του Διεθνούς Ιδρύματος-Μνημείου Μεγάλου Αλεξάνδρου στο Λιτόχωρο Πιερίας.
Η σημερινή συζήτηση επί της αρχής, των άρθρων και του συνόλου του σχεδίου νόμου :«Κώδικας κοινωφελών περιουσιών, σχολαζουσών κληρονομιών και λοιπές διατάξεις» αποτελεί σημείο αναφοράς στην κοινοβουλευτική ιστορία της χώρας. Το προτεινόμενο σχέδιο νόμου έχει σκοπό να βάλει μία τάξη στο θολό τοπίο των εθνικών κληροδοτημάτων και των σχολαζουσών κληρονομιών, θεραπεύοντας έτσι μία χρονίζουσα παθογένεια του ελληνικού κράτους.
Το προτεινόμενο σχέδιο νόμου καταργεί τον ξεπερασμένο και υπερσυγκεντρωτικό πλέον ν. 2039/1939 της εποχής του Ιωάννη Μεταξά, ο οποίος απηχούσε τη νομική και κληρονομική πραγματικότητα προηγουμένων δεκαετιών. Από την Αναθεώρηση του Συντάγματος του 2001 γίνονται προσπάθειες για την κατάργηση του ν. 2039/1939 και την αντικατάστασή του με ένα σύγχρονο, ευέλικτο και αποτελεσματικό νομικό πλαίσιο. Οι προσπάθειες αυτές κατέληξαν στην κατάρτιση σχεδίου νόμου το 2011, αλλά αυτό δεν προωθήθηκε για ψήφιση στο Κοινοβούλιο.
Επιτέλους σήμερα, κύριοι συνάδελφοι, το 2013, βρισκόμαστε στην ευχάριστη θέση να συζητάμε ένα ολοκληρωμένο, σύγχρονο, ευέλικτο, νομικά άριστο, καινοτόμο και πάνω απ’ όλα αποτελεσματικό σχέδιο νόμου γι’ αυτό το σημαντικό ζήτημα.
Στο σημείο αυτό θα ήθελα να συγχαρώ την ηγεσία του Υπουργείου Οικονομικών και ιδιαίτερα τον Αναπληρωτή Υπουργό κ. Χρήστο Σταϊκούρα για τη γενναία πρωτοβουλία του να φέρει προς ψήφιση το συγκεκριμένο νομοσχέδιο, προκειμένου να ρυθμιστεί ένα κρίσιμο ζήτημα για την ελληνική πολιτεία και κοινωνία, το οποίο συνδέεται άρρηκτα με την οικονομική κρίση που αντιμετωπίζει σήμερα η πατρίδα μας. Αυτό, γιατί η συστηματική καταγραφή και αξιοποίηση προς όφελος του δημοσίου των εθνικών κληροδοτημάτων και σχολαζουσών κληρονομιών, στην οποία στοχεύει το νομοσχέδιο, θα ενισχύσει σημαντικά την προσπάθεια της Κυβέρνησης και του ελληνικού λαού για έξοδο από την οικονομική κρίση και επιστροφή στην ανάπτυξη και την ευημερία.
Ανατρέχοντας στα επίσημα επικαιροποιημένα στοιχεία του Υπουργείου Οικονομικών, του Ιουνίου του 2013, συνάγουμε ότι ο αριθμός των μη εκκαθαρισμένων ή μη υπό εκκαθάριση σχολαζουσών κληρονομιών ανέρχεται στις δέκα χιλιάδες τριακόσιες σαράντα οκτώ και εκείνος των ιδρυμάτων και εθνικών κληροδοτημάτων στις τρεις χιλιάδες εξακόσιες ενενήντα ένα. Επίσης, από το σύνολο των σχολαζουσών κληρονομιών έξι χιλιάδες τριακόσιες τελούν υπό εκκαθάριση, ενώ τέσσερις χιλιάδες σαράντα οκτώ είναι μη εκκαθαρισμένες. Μέχρι σήμερα το μεγαλύτερο μέρος τόσο των κληρονομιών όσο και των εθνικών κληροδοτημάτων παραμένει αναξιοποίητο, καθώς η διαδικασία εκκαθάρισης μιας κληρονομιάς μπορεί να κρατήσει από δέκα έως και τριάντα χρόνια.
Με τα σημερινά δεδομένα, όπου εκκαθαρίζονται το πολύ είκοσι υποθέσεις το χρόνο, για την εκκαθάριση όλων των κοινωφελών περιουσιών θα απαιτηθούν περισσότερο από τρεις αιώνες. Βασικά αίτια αυτού του φαινομένου είναι η αδυναμία αποτελεσματικής λειτουργίας της Δημόσιας Διοίκησης, η γραφειοκρατία και η διαφθορά. Αποτέλεσμα είναι το ελληνικό κράτος να στερείται δημοσιονομικού οφέλους δισεκατομμυρίων ευρώ σε μία περίοδο οικονομικής κρίσης, που οι Έλληνες πολίτες καλούνται να προβούν σε θυσίες για το εθνικό συμφέρον.
Το συγκεκριμένο νομοσχέδιο τολμά και καινοτομεί, εισάγοντας οκτώ σημαντικές αλλαγές όπως τη δημιουργία Εθνικού Μητρώου Κληροδοτημάτων και Μητρώου Σχολαζουσών Κληρονομιών, υλοποιώντας μετά από δώδεκα έτη τη συνταγματική πρόβλεψη του άρθρου 109 παράγραφος 3 του Συντάγματος. Για πρώτη φορά θα καταγραφούν οι εν λόγω περιουσίες με τρόπο συστηματικό, ενιαίο και πλήρη μέσω της ηλεκτρονικής πρόσβασης online, ώστε να καθίσταται δυνατή και αποτελεσματική η διαφανής παρακολούθηση της διαχείρισής τους. Επίσης εισάγει την καθιέρωση ετησίων τακτικών ελέγχων σε συνεργαζόμενα με το δημόσιο πιστοποιημένα ελεγκτικά γραφεία και την ανάθεση στην Οικονομική Επιθεώρηση της αρμοδιότητας να εξετάζει τυχόν ατασθαλίες, τη δημιουργία Μητρώου Εκκαθαριστών Κοινωφελών Περιουσιών, την εισαγωγή ταχειών και αποτελεσματικών διαδικασιών προληπτικού ελέγχου -όπου απαιτείται- των πράξεων των οργάνων εκκαθάρισης και διοίκησης των περιουσιών, την εισαγωγή ευέλικτων διαδικασιών αποτελεσματικής διαχείρισης και αξιοποίησης της περιουσίας, την ενίσχυση των αρμοδιοτήτων της αποκεντρωμένης διοίκησης, με σκοπό την αποτελεσματικότερη άσκηση της εποπτείας, την ενοποίηση της αντιμετώπισης των κοινωφελών περιουσιών και την πολύ σημαντική επισήμανση ότι το παρόν σχέδιο νόμου προτείνεται ως εκτελεστικός νόμος του Συντάγματος.
Αγαπητοί συνάδελφοι, το συγκεκριμένο σχέδιο νόμου αποτελεί έμπρακτη απόδειξη της δέσμευσης του Πρωθυπουργού Αντώνη Σαμαρά και όλης της Κυβέρνησης, αλλά πιστεύω και των Κοινοβουλευτικών αντρών και γυναικών που τη στηρίζουν, να προβούν στη θέσπιση των αναγκαίων ριζικών μεταρρυθμίσεων για τον εκσυγχρονισμό της Δημόσιας Διοίκησης.
Δηλώνει για μία ακόμα φορά, με πράξεις και όχι με λόγια, ότι, σε πείσμα των συντεχνιών και των λίγων βολεμένων που ευνοούνται από το προηγούμενο νομικό πλαίσιο, δημιουργείται ένα αποτελεσματικό, ευέλικτο και σύγχρονο κράτος, που θα λειτουργεί με διαφάνεια και θα σέβεται τον πολίτη. Παράλληλα δημιουργούνται οι προϋποθέσεις ανεύρεσης πόρων από τα εθνικά κληροδοτήματα και τις σχολάζουσες κληρονομίες, λειτουργώντας προς όφελος της προσπάθειας εξόδου της χώρας από την οικονομική κρίση.
Η Κυβέρνηση, μ’ αυτό το σχέδιο νόμου, επιθυμεί να δώσει το ακόλουθο μήνυμα τόσο στην ελληνική Διασπορά, που διαχρονικά στέκεται δίπλα στη μητέρα πατρίδα σε όλες τις δύσκολες στιγμές της ιστορίας του ελληνικού έθνους, όσο και σε επιφανείς Έλληνες πολίτες, με την ασφάλεια, τη σταθερότητα και την αποτελεσματικότητα που αυτό θα τους παρέχει. Μπορούν να μετατραπούν σε σύγχρονους ευεργέτες της Ελλάδας και να συμβάλουν καίρια στην έξοδο της χώρας από την κρίση, πραγματοποιώντας το όνειρο του Γρηγορίου Ξενόπουλου, καθώς έλεγε ότι το όνειρο καθενός είναι να γίνει μία ημέρα εθνικός ευεργέτης. 
Το «Ευεργέται και Πολιτισμός» είναι ένα χρονογράφημα του Γρηγόριου Ξενόπουλου που δημοσίευσε με αφορμή το θάνατο του Γρηγόρη Μαρασλή.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ολοκληρώνουμε τον κατάλογο των ομιλητών με τη Βουλευτή του ΣΥΡΙΖΑ κ. Θεανώ Φωτίου.
Ορίστε, κυρία συνάδελφε, έχετε το λόγο για επτά λεπτά.</ChairmanSpeech>
<Speech><Parlmember>ΘΕΑΝΩ ΦΩΤΙΟΥ</Parlmember>: Κύριε Πρόεδρε, το παρόν νομοσχέδιο αποτελεί μία ακόμα προσπάθεια άρσης του πλαισίου προστασίας της δημόσιας περιουσίας, με δυνατότητα εκποίησής της, εφόσον παρουσιάζει επενδυτικό ενδιαφέρον. Αυτό το ισχυρίζομαι, διότι αυτή η υπόθεση εργασίας αποτυπώνεται με σαφήνεια στις διατάξεις που αφορούν τα κληροδοτήματα των νομικών προσώπων δημοσίου δικαίου και ειδικότερα των ανώτατων εκπαιδευτικών ιδρυμάτων. 
Όπως καλώς γνωρίζετε, τα κληροδοτήματα των ΑΕΙ διοικούνται με διαφανείς διαδικασίες, με αποφάσεις των Συγκλήτων τους και αναρτώνται στις ιστοσελίδες των ΑΕΙ. Δεν έχουν παρατηρηθεί σκάνδαλα σ’ αυτόν τον τομέα. Με τα χρήματα που εισέπρατταν τα ιδρύματα από τα κληροδοτήματα χρηματοδοτούσαν τις υποτροφίες κυρίως των σπουδαστών τους, που αλλιώς δεν θα μπορούσαν να σπουδάσουν. Καταλαβαίνετε, λοιπόν, πόσο κρίσιμο και σημαντικό είναι αυτό και ότι μπορεί να χαθούν αυτά τα χρήματα. 
Όμως, τα ΑΕΙ αντιμετώπιζαν μία τεράστια γραφειοκρατία ως προς την έγκριση των ενεργειών τους από τις αρμόδιες αρχές. Δεν αλλάζετε τίποτα σ’ αυτόν τον τομέα, με αποτέλεσμα σε συνθήκες κρίσης να στερηθούν πολλά χρήματα, που σήμερα θα τους ήταν πολύτιμα.
 Ένα παράδειγμα αποτελεί το τι συνέβη με τα έσοδα του ΕΜΠ από τα κληροδοτήματα. Το ΕΜΠ έχει τριάντα κληροδοτήματα αποκτηθέντα σε μία μεγάλη πορεία εκατόν ογδόντα χρόνων. Επένδυσε πολλά από τα έσοδα των κληροδοτημάτων του στην Εθνική Τράπεζα, στην Τράπεζα της Ελλάδος και σε τίτλους του ελληνικού δημοσίου, όλα με διαφάνεια. Λόγω κρίσης, από το 2007 μέχρι το 2013 έχασε δέκα φορές την αξία τους. Όμως, πρόσφατα, με την ανακεφαλαιοποίηση της Εθνικής Τράπεζας, οι ήδη απαξιωμένες μετοχές του ΕΜΠ υποδεκαπλασιάστηκαν εκ νέου, διότι οι αρμόδιες αρχές δεν πρόλαβαν να εγκρίνουν τη σχετική απόφαση της Συγκλήτου.
Αυτό που χρειάζονται, λοιπόν, είναι κατασταλτικός έλεγχος και όχι προληπτικός και γραφειοκρατικός έλεγχος και μάλιστα από ιδιωτικές εταιρείες. Το σημερινό, αλλά και το νέο σύστημα εποπτείας που προβλέπετε, είναι τόσο βαρύ, με αποτέλεσμα να στραγγαλίζει τη δραστηριότητά τους. Αυτό πρέπει να αλλάξει, αφού θέλετε να κάνουμε προτάσεις. Οι έλεγχοι –πάντα από το δημόσιο- θα μπορούσαν να γίνουν εκ των υστέρων και οι διαχειριστικές πράξεις των ιδρυμάτων να ισχύουν από το χρόνο έκδοσής τους. Αλλιώς, καταστρατηγούμε τη συνταγματική διάταξη του άρθρου 109, όταν με υπερβολικούς ελέγχους αναστέλλεται η προώθηση των σκοπών των ιδρυμάτων.
Δεύτερον, τα κληροδοτήματα των ΑΕΙ αντιμετωπίζονται ως ανώνυμες εταιρείες. Πού ακούστηκε αυτό; Καλούνται, δηλαδή, να καταβάλουν Φόρο Ακίνητης Περιουσίας 3‰. Είναι χαρακτηριστικό ότι το ΕΚΠΑ το 2013 πλήρωσε Φόρο Ακίνητης Περιουσίας 440.000 ευρώ. Δηλαδή, το φοβερό δημόσιο, η εφορία, η οποία δεν εισπράττει από τους πλούσιους -οι οποίοι φοροδιαφεύγουν και δεν μπορεί να τους ελέγξει ή να τους βρει- εισπράττει από τα χρήματα που θα δίνονταν για τους φτωχούς φοιτητές!
Αυτό πρέπει να αλλάξει. Πρέπει να ισχύσουν για τα κληροδοτήματα των ΑΕΙ φοροαπαλλαγές που ισχύουν για τα κληροδοτήματα του δημοσίου. 
Τρίτον, πρέπει να ισχύσει και για τα κληροδοτήματα των ΑΕΙ η ρητή πρόβλεψη του άρθρου 75 που ισχύει για το δημόσιο, ότι δηλαδή μετά την παρέλευση πενταετίας αποσβένεται το δικαίωμα προσβολής διαθήκης. Αλλιώς καθυστερούν να έρθουν τα κληροδοτήματα αυτά, με συνεχείς προσφυγές, στα ΑΕΙ.
Πού είναι όλοι αυτοί οι φοβεροί εκσυγχρονισμοί που θα κάνατε για να διευκολύνετε –ας πούμε- τα κληροδοτήματα; 
Τέταρτον, αυτό που χρειάζεται να γίνει σήμερα για τα κληροδοτήματα των ΑΕΙ είναι να τους δοθεί η δυνατότητα να αξιοποιήσουν αναπτυξιακά και κοινωνικά τα ακίνητά τους, δηλαδή να μπορούν να τα χρησιμοποιήσουν για δικές τους ανάγκες, παραδείγματος χάριν στεγαστικές, για φοιτητικές εστίες. Δεν μπορούν.
Πέμπτον, κοινωνικές ανάγκες, να συμβάλλουν, δηλαδή, τα κληροδοτήματα στη χειμαζόμενη κοινωνία. Αυτό θα εξύψωνε και το ρόλο των εκπαιδευτικών ιδρυμάτων, που τα έχετε καταρρακώσει οικονομικά όλον αυτόν τον καιρό.
Αλλιώς, φοβάμαι ότι τελικά η ενοικίαση των κληροδοτημάτων σε συνθήκες μνημονίων, ύφεσης και λιτότητας είναι μονοδιάστατη λειτουργία, η οποία καθιστά με μαθηματική ακρίβεια τα κληροδοτήματα σχολάζουσες περιουσίες. Και από εκεί, βέβαια, ένας είναι ο δρόμος: αυτός που οδηγεί απευθείας στο ΤΑΙΠΕΔ.
Αυτά είναι τα συγκοινωνούντα δοχεία που επιχειρείτε να κάνετε στα κληροδοτήματα των ιδρυμάτων. Δηλαδή, τα κληροδοτήματα των ιδρυμάτων να γίνουν σχολάζουσα περιουσία και από εκεί να πάνε για να ξεπουληθούν, γιατί πράγματι είναι «φιλέτα», διότι πράγματι έχουν ενδιαφέρον μερικοί επενδυτές γι’ αυτά. 
Ξέρετε, υπάρχουν ιστορικά κτήρια, όπως το μικρό Πολυτεχνείο -κύριε Ταμήλο, εσείς έχετε τελειώσει το Πολυτεχνείο και τα ξέρετε- τα οποία είναι κοσμήματα μέσα στην πόλη, μέσα στις ελληνικές πόλεις. Υπάρχει ενδιαφέρον γι’ αυτά. 
Μήπως, όμως, τελικά αυτή η νέα εκσυγχρονισμένη άποψη της Κυβέρνησής σας για την αξιοποίηση των κληροδοτημάτων των ΑΕΙ είναι ακριβώς αυτό, δηλαδή το ξεπούλημα σημαντικών ιστορικών κτηρίων των ελληνικών πόλεων σε ξένους επενδυτές έναντι πινακίου φακής για να πάνε στην τρύπα του χρέους;
Κύριε Υπουργέ, τα κληροδοτήματα των ΑΕΙ μπορούν σήμερα να γίνουν χώροι που θα στεγάσουν κοινωνικές δράσεις, για να στηρίξουν μια κοινωνία που καταρρέει, στο πεδίο της στέγης, στο πεδίο της παιδείας, της υγείας, του πολιτισμού.
Όμως, κύριε Υπουργέ, αυτά δεν εντάσσονται στη μνημονιακή σας πρακτική, αντίληψη και λογική. Η λογική του μέλλοντος που ο ΣΥΡΙΖΑ σχεδιάζει έχει στο κέντρο της την κοινωνία, τους ανθρώπους και τις ανάγκες τους.
Και μην ξεχνάτε ποτέ, κύριε Υπουργέ, το εξής: το ποιος είναι παρελθόν και ποιος μέλλον θα το πει τελικά ο ελληνικός λαός.
(Χειροκροτήματα από την πτέρυγα του ΣΥΡΙΖΑ-ΕΚΜ)</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ολοκληρώθηκαν οι τοποθετήσεις των συναδέλφων. 
Το λόγο έχει ο κύριος Υπουργός για δεκαοκτώ λεπτά.</ChairmanSpeech>
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Ευχαριστώ πολύ, κύριε Πρόεδρε.
Η Κυβέρνηση συνεπής προς τις δεσμεύσεις της, εδώ και κάποιους μήνες, με την παρούσα νομοθετική πρωτοβουλία, πρωτοβουλία εκτός του προγράμματος οικονομικής πολιτικής, εκτός του μνημονίου -γιατί άκουσα διάφορα πολιτικά φληναφήματα από την Αξιωματική Αντιπολίτευση περί δανειστών, περί ξεπουλήματος, περί ΤΑΙΠΕΔ- έρχεται να αντιμετωπίσει χρόνιες παθογένειες, στρεβλώσεις, ανεπάρκειες, αδυναμίες, υστερήσεις του ελληνικού κράτους. 
Αναφέρομαι σε αδυναμίες και υστερήσεις οι οποίες στην παρούσα νομοθετική πρωτοβουλία αφορούν το πλαίσιο που διέπει μέχρι σήμερα, τα τελευταία εβδομήντα πέντε χρόνια, την οργάνωση, τη λειτουργία, την εποπτεία των κοινωφελών περιουσιών και των σχολαζουσών κληρονομιών.
Οι αδυναμίες αυτές εντοπίζονται: 
Πρώτον, στην ξεπερασμένη νομοθεσία που εδράζεται βασικά σε νόμο του 1939, στον αναγκαστικό ν. 2039, που περιλαμβάνει ένα γραφειοκρατικό, ένα υπερσυγκεντρωτικό πλέγμα διατάξεων, το οποίο δεν συνάδει με την επιταγή εξυπηρέτησης του κοινωφελούς σκοπού υπέρ του οποίου ετάχθη η περιουσία και είναι αδύνατον να ανταποκριθεί στις εξελίξεις των καιρών. 
Δεύτερον, στην πανσπερμία διατάξεων, η οποία δημιουργεί ασάφεια και αδιαφάνεια, καθιστά εξαιρετικά δυσχερή τον ουσιαστικό έλεγχο εφαρμογής του νομικού πλαισίου και αποτελεί κίνητρο για την κατασπατάληση των πόρων των κοινωφελών περιουσιών.
Τρίτον, στη διάσπαση της εποπτείας -προληπτικής και κατασταλτικής- των κοινωφελών περιουσιών, γεγονός που την καθιστά ανεπαρκή, που την καθιστά αναποτελεσματική. 
Τέταρτον, στην έλλειψη προσωπικού, στην απουσία της κατάλληλης εκπαίδευσης, στις υποτυπώδεις υποδομές οργάνωσης και λειτουργίας των κοινωφελών περιουσιών, στην αδυναμία τακτικού ελέγχου των υποβαλλόμενων στοιχείων που αφορούν τη διαχείριση των περιουσιών. Και μιλάμε -και το επαναλαμβάνω και από αυτό το Βήμα- για τουλάχιστον δεκατέσσερις χιλιάδες τριάντα εννέα κοινωφελείς περιουσίες και σχολάζουσες κληρονομιές.
Κυρίες και κύριοι συνάδελφοι, αυτές οι αδυναμίες καθιστούν αναγκαία την επικαιροποίηση, την τροποποίηση, τον εκσυγχρονισμό του νομοθετικού πλαισίου που διέπει την οργάνωση, τη διοίκηση, τη διαχείριση, την εποπτεία των κοινωφελών περιουσιών και των σχολαζουσών κληρονομιών. Και αυτό πράττει η Κυβέρνηση με την παρούσα νομοθετική πρωτοβουλία. Είναι μια εξαιρετικά ώριμη νομοθετική πρωτοβουλία και απορώ γιατί κάποιοι εισηγητές κομμάτων είπαν να αποσυρθεί και να ξανακατατεθεί μετά από δύο μήνες. Μάλλον δεν έχουν λάβει υπ’ όψιν τα ακόλουθα:
Πρώτον, ότι αυτή η νομοθετική πρωτοβουλία ενσωματώνει συμπεράσματα των εκθέσεων της Ειδικής Επιτροπής Θεσμών και Διαφάνειας της Βουλής, η οποία είχε ασχοληθεί με το θέμα των κληροδοτημάτων το 1998 και το 2011. Εκτός κι αν και τότε είχαμε μνημόνιο.
Δεύτερον, προτάσεις σχεδίων των ειδικών νομοπαρασκευαστικών επιτροπών που κατατέθηκαν το 2003, το 2004, το 2011 και εφέτος. 
Τρίτον, πορίσματα των εκθέσεων ομάδων εργασίας που συστήθηκαν για την αναζήτηση αδρανών πόρων του δημοσίου στους τομείς των αδρανών καταθέσεων, όπου οι σχετικές ρυθμίσεις αποτελούν ήδη νόμο του κράτους, των εθνικών κληροδοτημάτων και των σχολαζουσών κληρονομιών. 
Τέταρτον, παρατηρήσεις που κατατέθηκαν κατά τη διάρκεια της δημόσιας διαβούλευσης, της ακρόασης φορέων, τη συζήτηση που προηγήθηκε στη Διαρκή Επιτροπή Οικονομικών Υποθέσεων, του Γενικού Επιθεωρητή Δημόσιας Διοίκησης -όπως απέδειξα σήμερα με αλλαγές που έγιναν- των υπηρεσιών του Υπουργείου Οικονομικών -όπως απέδειξα και σήμερα- του Τμήματος Επεξεργασίας των Νομοσχεδίων της Βουλής των Ελλήνων σε τρία συγκεκριμένα σημεία, όπως απέδειξα και σήμερα.
Και αυτά που άκουσα από την Αξιωματική Αντιπολίτευση, όπως «αδιαφάνεια», «περίεργες συναλλαγές», «απολύτως αυθαίρετες ρυθμίσεις», «ύποπτες διατάξεις», «συγκοινωνούντα δοχεία», δεν υπάρχουν σε κανένα από αυτά τα πορίσματα, σε καμμία από αυτές τις εκθέσεις και φυσικά ούτε καν στην έκθεση της επιτροπής της Βουλής, την οποία συνήθως την αναφέρετε από το Βήμα της Βουλής, αλλά σήμερα δεν άκουσα «κιχ». 
Πολλές από αυτές, συνεπώς, τις παρατηρήσεις ενσωματώνονται στο σχέδιο νόμου. 
Όλους αυτούς από τη θέση του Αναπληρωτή Υπουργού Οικονομικών τούς ευχαριστώ θερμά για τη συμβολή τους. Ήρθε, όμως, η ώρα για την ελληνική πολιτεία να περάσουμε από τη σφαίρα των λόγων και των προθέσεων στο πεδίο των αποφάσεων και των πράξεων για το παρόν και το μέλλον. Και εσείς μείνετε στο 1939!
Κυρίες και κύριοι συνάδελφοι, ο εκσυγχρονισμός του νομοθετικού πλαισίου που διέπει την οργάνωση, τη λειτουργία και την εποπτεία των κοινωφελών περιουσιών επιτυγχάνεται με τη θεσμοθέτηση στο παρόν σχέδιο νόμου μιας συνεκτικής δέσμης μέτρων, με παρεμβάσεις σύμφωνες με τη συνταγματική επιταγή για σεβασμό και τήρηση της βούλησης του διαθέτη ή δωρητή, όπως δηλώνεται στη συστατική πράξη.
Παρεμβάσεις στα ζητήματα διοίκησης και διαχείρισης, σύμφωνα με καθιερωμένες, κοινώς αποδεκτές βασικές αρχές, μεθόδους και πρακτικές εξορθολογιστικής διοίκησης και διαφανούς διαχείρισης. 
Συγκεκριμένα, ενδεικτικά και μόνο, πρώτον, ενσωματώνονται διατάξεις για την τροποποίηση του πλαισίου εντοπισμού και αξιοποίησης των σχολαζουσών κληρονομιών, διατάξεις που θα αντικαταστήσουν ρυθμίσεις του 1947 και θα συμπληρώσουν σχετικές προβλέψεις του Αστικού Κώδικα. 
Είναι γεγονός ότι οι σχολάζουσες κληρονομιές αποτελούν έναν ανεκμετάλλευτο πλούτο του κράτους, ο οποίος παραμένει για χρόνια ανενεργός και ο οποίος μπορεί να αξιοποιηθεί για την εξυπηρέτηση κοινωφελών και γενικότερα κοινωνικών σκοπών. 
Δεύτερον, καθιερώνεται Μητρώο Κοινωφελών Περιουσιών και Σχολαζουσών Κληρονομιών. Πράγματι, συμφωνούμε. Εκπληρώνεται μία συνταγματική επιταγή μετά την παρέλευση, δυστυχώς, δωδεκαετίας –εκτός και εάν η εισήγησή σας είναι να μείνουμε και άλλα χρόνια- από την πρόβλεψη της Αναθεώρησης του Συντάγματος του 2001. Επιτυγχάνεται έτσι το ζητούμενο καταγραφής, εκκαθάρισης και διοίκησης των κοινωφελών περιουσιών και των σχολαζουσών κληρονομιών και ενισχύεται η διαφάνεια της λειτουργίας και εποπτείας τους. 
Η εφαρμογή των διατάξεων στην πράξη θα επιτρέψει όχι μόνο την πλήρη γνώση των περιουσιών που υπάρχουν τόσο από τη διοίκηση όσο και από κάθε ενδιαφερόμενο πολίτη, αλλά και την εκκαθάριση αδρανών περιουσιών. 
Τρίτον, αξιοποιούνται οι δυνατότητες που προσφέρουν οι σύγχρονες ψηφιακές τεχνολογίες και τα μέσα ηλεκτρονικής διακυβέρνησης. Συγκεκριμένα, προβλέπεται η δημιουργία Ηλεκτρονικού Κεντρικού Μητρώου, προσβάσιμου στο κοινό, στο οποίο θα είναι διαθέσιμοι μεταξύ άλλων οι ετήσιοι προϋπολογισμοί και απολογισμοί των κοινωφελών περιουσιών, καθώς και αποφάσεις που λαμβάνονται από τα όργανα διοίκησής τους. 
Ήδη υπάρχει υπογεγραμμένη και έχει αναρτηθεί στο «Διαύγεια» από χθες η σύμβαση ανάληψης του έργου της ψηφιοποίησης των κοινωφελών περιουσιών από τον ανάδοχο, ενταγμένη στα υπηρεσιακά προγράμματα από το 2010, που έχει σχεδιαστεί, ώστε να μπορέσει να ενσωματώσει και τις προβλέψεις του παρόντος σχεδίου νόμου. Μετά την ολοκλήρωση του έργου αποκλειστικά αρμόδιες για την καταχώριση στο μητρώο είναι η κεντρική και οι αποκεντρωμένες υπηρεσίες. 
Τέταρτον, καθιερώνονται τακτικοί έλεγχοι όλων των κοινωφελών περιουσιών και των σχολαζουσών κληρονομιών, ώστε να αναβαθμιστεί –ποιος έλεγχος;- ο κατασταλτικός έλεγχός τους. Δεδομένου ότι ένα τέτοιο έργο είναι αδύνατον να επιτελεστεί στο σύνολό του από τις υπηρεσίες του δημοσίου, όπως άλλωστε είχε αποδειχθεί στην πράξη και ομολογείται από τους πάντες -ήμουν πολύ αναλυτικός στην τοποθέτησή μου προηγουμένως- προβλέπεται η σύναψη συμφωνίας του δημοσίου με ελεγκτικά γραφεία που λειτουργούν στη χώρα μας και τα οποία αποτελούν πιστοποιημένα όργανα λογιστικών ελέγχων. 
Η αμοιβή των ελεγκτικών γραφείων, τα οποία θα διενεργούν πλήρη και ολοκληρωμένο έλεγχο της διαχείρισης κάθε τέσσερα χρόνια και στο μεσοδιάσημα δειγματοληπτικό από τις οικονομικές υπηρεσίες, όπως γίνεται και σήμερα –άρα δεν αφαιρούμε καμμία εξουσία από την Οικονομική Επιθεώρηση- θα καταβάλλεται από τον εργοδότη, δηλαδή από το Υπουργείο Οικονομικών, και η σχετική δαπάνη θα βαρύνει τις περιουσίες τις οποίες ο έλεγχος αφορά. 
Αναμένεται ότι η ωφέλεια που θα αποκομίσει όχι μόνο το δημόσιο, αλλά και οι ίδιες οι περιουσίες, είναι ιδιαίτερα σημαντική, ιδίως από την πάταξη της κακοδιαχείρισης και την εφεξής πρόληψή της, τόσο γενική όσο και ειδική. Ήμουν σαφής στα στοιχεία που ήδη κατέθεσα για την ωφέλεια που μπορεί να έχει το ελληνικό κράτος. Αυτό γιατί η προοπτική των τακτικών ελέγχων θα αποθαρρύνει οποιαδήποτε σκέψη από τις διοικήσεις των περιουσιών για αδιαφανείς διαδικασίες και πλουτισμό σε βάρος της ανυπεράσπιστης περιουσίας τους. 
Ο κατασταλτικός έλεγχος συμπληρώνεται από τη συντρέχουσα αρμοδιότητα, όπως είπα, της Οικονομικής Επιθεώρησης να εξετάζει περιπτώσεις στις οποίες διαπιστώνονται ατασθαλίες ή στις οποίες παραπέμπεται προς έλεγχο από την αρμόδια αρχή. 
Πέμπτον, εισάγονται ταχείες και αποτελεσματικές διαδικασίες προληπτικού ελέγχου των πράξεων των οργάνων εκκαθάρισης και διοίκησης των περιουσιών ελέγχου. 
Περιορίζεται στις περιπτώσεις όπου είναι πραγματικά απαραίτητη η προηγούμενη γνωμοδότηση των Συμβουλίων Κοινωφελών Περιουσιών, λαμβανομένων υπ’ όψιν και των καθιερωμένων διαδικασιών κατασταλτικού ελέγχου.
 Με τις προτεινόμενες διατάξεις το Κεντρικό Συμβούλιο Κοινωφελών Περιουσιών ανάγεται σε συμπαραστάτη της διοίκησης, που παρεμβαίνει εκ του νόμου σε ορισμένες μόνο περιπτώσεις, όταν η δυσκολία ή το οικονομικό αντικείμενο της υπόθεσης το απαιτούν. 
Έτσι, σε περιπτώσεις αποδοχής, αποποίησης, εκποίησης, και αξιοποίησης ο ρόλος του συμβουλίου επικεντρώνεται στην καθοδήγηση της διοίκησης για τη διαχείριση μεγάλων περιουσιών. Με τον τρόπο αυτό μειώνεται αισθητά η γραφειοκρατία και ενισχύεται η έννοια του κατασταλτικού ελέγχου κατ’ αντιδιαστολή προς τον προληπτικό έλεγχο στον οποίο είχε δοθεί το βάρος από το νομοθέτη το 1939. 
Έκτον, οργανώνεται Μητρώο Φυσικών και Νομικών Προσώπων, τα οποία θα έχουν την υποδομή και την τεχνογνωσία να ασκούν καθήκοντα εκκαθαριστών, εκτελεστών, διοικητών, διαχειριστών των κοινωφελών περιουσιών, καθώς και κηδεμόνων σχολαζουσών κληρονομιών. 
Καθιερώνεται ταχύρρυθμος, αντικειμενικός και αδιάβλητος τρόπος επιλογής τους διά κληρώσεως από τα εγγεγραμμένα στο μητρώο πρόσωπα. 
Συμπερίληψη στο μητρώο -κατόπιν αίτησης των ενδιαφερομένων- διασφαλίζει ότι τα πρόσωπα αυτά θα συμμετέχουν στα σχετικά έργα με τη βούλησή τους, γεγονός που αναμένεται να περιορίσει κατά πολύ την άρνηση αποδοχής του διορισμού τους. Ειδικά για μεγάλες περιουσίες ορίζεται ως εκκαθαριστής, κηδεμόνας σχολάζουσας κληρονομιάς ή εκτελεστής διαθήκης αποκλειστικά νομικό πρόσωπο από τα εγγεγραμμένα στο μητρώο. 
Στόχος της ρύθμισης αυτής είναι να εξασφαλιστεί υψηλό επίπεδο υπηρεσιών και αυξημένη τεχνογνωσία κατά τη διοίκηση μεγάλων και σύνθετων περιουσιών προς όφελος του δημοσίου συμφέροντος και του κοινωφελούς σκοπού υπέρ του οποίου έχουν καταληφθεί. 
Έβδομον, εισάγονται ευέλικτες διαδικασίες αποτελεσματικής διαχείρισης και αξιοποίησης της περιουσίας, που συνοδεύονται από ασφαλιστικές δικλίδες για την προάσπιση των συμφερόντων των τιμώμενων και του δημοσίου συμφέροντος. 
Μέσα στο πλαίσιο αυτό προτείνεται η διαμόρφωση αντίστοιχου με την ιδιαιτερότητα της γενικότερης αποστολής των κοινωφελών περιουσιών νομικού καθεστώτος ως προς την εκμετάλλευση, ιδίως δε την ενοικίαση ή την πώληση, των ακινήτων τους. 
Σημειώνεται ότι σε πλήθος διατάξεων του παρόντος κώδικα προβλέπεται άνετη χρονικά δημοσιότητα των προκηρύξεων και με υποχρεωτική χρήση του διαδικτύου, που εξασφαλίζει την ευχερή προσβασιμότητα σ’ αυτές και κατ’ ακολουθία την ευρεία δημοσιότητά τους. Τονίζεται ότι η ευελιξία στη διαχείριση συνοδεύεται από τις απαραίτητες ασφαλιστικές δικλίδες για το ότι οι σχετικές διαδικασίες θα αναπτύσσονται υπό όρους πλήρους διαφάνειας.
Όγδοον, ορίζεται ότι αρμόδιο δικαστήριο είναι το Εφετείο Αθηνών. Η διατήρηση ακόμα και σήμερα της αρμοδιότητας του Εφετείου στην Αθήνα, παρά το γεγονός ότι η διασπορά της εν λόγω δραστηριότητας στα λοιπά εφετεία της χώρας είχε πράγματι προταθεί από την Επιτροπή Θεσμών και Διαφάνειας της Βουλής, κρίθηκε και κρίνεται ακόμα και σήμερα επιβεβλημένη για τους ακόλουθους λόγους: 
Η συγκέντρωση των σχετικών υποθέσεων στο Εφετείο Αθηνών κατά τις τελευταίες δεκαετίες έχει οδηγήσει στην εξοικείωση του δικαστηρίου αυτού με την ειδικότερη νομοθεσία, αλλά και άλλα προβλήματα των κοινωφελών περιουσιών, και στην ανάπτυξη ενός ενιαίου, ενός συνεκτικού τρόπου αντιμετώπισης.</Speech> 
<Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: Πόσες περίπου εκκρεμούν, κύριε Υπουργέ;</Speech> 
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Κατά συνέπεια, παρατηρείται νομολογιακή ενότητα, που ευνοεί την ασφάλεια δικαίου και τη συστηματική ερμηνεία του εφαρμοστέου δικαίου. 
Επιπλέον, η σύγκριση των προθεσμιών προσδιορισμού και εκδίκασης των οικείων υποθέσεων στα επιμέρους εφετεία της χώρας κατέδειξε ότι δεν υφίστανται σημαντικές χρονικές αποκλίσεις –όπως βλέπετε απαντάω στα ερωτήματα- που να συνηγορούν υπέρ της διασποράς αρμοδιότητας για λόγους ταχύτητας απονομής δικαιοσύνης. 
Σε κάθε περίπτωση –το είχα πει στην επιτροπή και δεν άκουσα ακόμα επιχειρήματα σήμερα- η Κυβέρνηση θα μπορούσε να αξιολογήσει και να προκρίνει και τη λύση της διασποράς στα επιμέρους εφετεία της χώρας, αρκεί αυτό να κάνει καλύτερο, πληρέστερο, αποτελεσματικό τον έλεγχο. 
Ένατον, εισάγονται σύγχρονα εργαλεία χρηματοοικονομικής διαχείρισης των κοινωφελών περιουσιών με στόχο τη μεγιστοποίηση –κατά το δυνατόν- της περιουσίας του.
Δέκατον -το αποδεικνύουμε και σήμερα με τις ρυθμίσεις- ενισχύονται οι αρμοδιότητες της αποκεντρωμένης διοίκησης, με σκοπό την αποτελεσματικότερη άσκηση εποπτείας. Συγκεκριμένα, η αρμόδια αρχή της αποκεντρωμένης διοίκησης αναλαμβάνει την ευθύνη διενέργειας πράξεων τρέχουσας διαχείρισης των ακινήτων που βρίσκονται στα χωρικά της όρια, σύμφωνα και με την Αρχή της Επικουρικότητας του Ευρωπαϊκού Δικαίου, ώστε η διαχείριση αυτή να καταστεί άμεση, ταχεία και συνεπώς πιο αποτελεσματική, μειώνοντας, ταυτόχρονα, τις σχετικές δαπάνες. 
Κυρίες και κύριοι συνάδελφοι, θεωρώ ότι από τα ανωτέρω καθίσταται σαφές πως το παρόν σχέδιο νόμου αποτελεί μία νομοθετική πρωτοβουλία, της οποίας οι ρυθμίσεις θα ενισχύσουν την αποτελεσματικότητα, τη διαφάνεια, την ευελιξία και την ταχύτητα στην οργάνωση, στη διοίκηση, στη διαχείριση, στην εποπτεία κοινωφελών περιουσιών και σχολαζουσών κληρονομιών.
Οφείλω στο σημείο αυτό και πριν κλείσω να αποδώσω ελάχιστο φόρο τιμής σε αυτούς που διαδραμάτισαν πρωτεύοντα ρόλο και απέκτησαν εξέχουσα θέση στην ιστορία της πατρίδας μας. «Ευεργέτες τίμα» σύμφωνα με τον Περίανδρο ή «εύ ποιείν», σύμφωνα με τον Αριστοτέλη. 
Αναφέρομαι συνεπώς και τιμώ, εκ μέρους και της ελληνικής Κυβέρνησης, τους εθνικούς μας ευεργέτες, τους ανθρώπους που διαχρονικά, από το πλεόνασμα της εθνικής τους συνείδησης και το περίσσευμα ή υστέρημα της περιουσίας τους, στήριξαν την πατρίδα με δωρεές, με κληροδοτήματα, με παροχές και με χορηγίες. 
Οι διακεκριμένοι αυτοί πατριώτες στάθηκαν ως αρωγοί και συμπαραστάτες σε δύσκολες περιόδους μετά την ίδρυση του ελληνικού κράτους, συμβάλλοντας ενεργά στο να αποκτήσει η χώρα υποδομές σε βασικά αγαθά, όπως είναι η παιδεία και η υγεία. Απέδειξαν με τις πράξεις τους ότι ο μεγαλύτερος πλούτος στο χαρακτήρα ενός ανθρώπου, που τον καθιστά διακριτή προσωπικότητα ανάμεσα σε συμπολίτες του, είναι η προσφορά του για την πατρίδα. 
Αυτό είναι ένα δίδαγμα που πρέπει να απηχήσει και σε οικονομικώς ισχυρά μέλη της σημερινής κοινωνίας, ώστε να συμμετάσχουν και αυτά, στο μέτρο των δυνατοτήτων τους, στην εθνική υπόθεση που ονομάζεται «έξοδος της χώρας από την κρίση».
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κι εμείς ευχαριστούμε τον κύριο Υπουργό που τήρησε το χρόνο του. 
Το λόγο έχει τώρα ο Κοινοβουλευτικός Εκπρόσωπος του ΣΥΡΙΖΑ –Εθνικό Κοινωνικό Μέτωπο κ. Κουρουμπλής για δώδεκα λεπτά.</ChairmanSpeech>
 <Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: Κύριε Πρόεδρε, πριν τοποθετηθώ επί του νομοσχεδίου, θα ήθελα να διασκεδάσω την καλοπροαίρετη αγωνία των συναδέλφων που αναφέρθηκαν σε Βουλευτές του ΣΥΡΙΖΑ σε ό,τι αφορά για τα εκατό χρόνια από την ίδρυση της λεγόμενης «Αυτόνομης Κυβέρνησης Δυτικής Θράκης» τη γιορτή στην Κωνσταντινούπολη και να δηλώσω κατηγορηματικά ότι οι Βουλευτές του ΣΥΡΙΖΑ δεν δήλωσαν ποτέ ότι θα συμμετάσχουν σε μία τέτοια εκδήλωση ούτε δήλωσαν ότι υπερασπίζονται τέτοιου είδους πρωτοβουλίες. 
Ως εκ τούτου, νομίζω ότι δεν έχει αξία να συζητείται πλέον το θέμα αυτό. 
Κύριε Υπουργέ, πριν τοποθετηθώ, θα κάνω μία μάλλον τεχνική παρατήρηση. Προβλέπει διάταξη του νομοσχεδίου ότι θα ισχύσει μετά από δύο μήνες. Στις μεταβατικές, όμως, διατάξεις λέει ότι θα ισχύσει από τη δημοσίευση. Επειδή μπορεί να δημιουργηθεί στο μεσοδιάστημα αυτό πολύ σοβαρό πρόβλημα, θα σας πρότεινα να το δείτε. Στο νομοσχέδιο έτσι το είχατε διατυπώσει. Αν δεν το έχετε διορθώσει, να το διορθώσετε. Το λέω, για να μη λέτε ότι δεν σας βοηθάει η Αξιωματική Αντιπολίτευση.
Κύριε Πρόεδρε, κυρίες και κύριοι συνάδελφοι, εάν υποθέσουμε ότι είχαν πραγματικά τη δυνατότητα οι άνθρωποι, στους οποίους οφείλουμε να αποτίσουμε φόρο τιμής όλοι, που άφησαν την περιουσία τους για τέτοιου είδους κοινωφελείς σκοπούς, να δουν πώς τις μεταχειριστήκαμε ως κράτος, θα είχε εκδηλωθεί από τη μεριά τους η έλλειψη εμπιστοσύνης που είναι ένα κρίσιμο μέγεθος, μία ουσιαστική αξία, μεταξύ πολίτη και κράτους.
Το ερώτημα, όμως, που τίθεται, κύριε Πρόεδρε, είναι το εξής: Το δημόσιο έχει την ευθύνη ή οι εκάστοτε κυβερνήσεις, οι Υπουργοί που πέρασαν από τα αρμόδια Υπουργεία, κύριε Σταϊκούρα, που δεν εκδήλωσαν ποτέ τη βούληση να προχωρήσουν τέτοιου είδους θεσμούς;
Δηλαδή, θα μας πείσετε ότι φταίει η υποστελέχωση των υπαλλήλων, όταν το 2004 που ιδρύθηκε η αρμόδια, η σχετική υπηρεσία στην Αττική με χιλιάδες περιπτώσεις παρέμεινε με οκτώ υπαλλήλους χωρίς βάση δεδομένων; Ευθύνεται το δημόσιο, κύριε Σταϊκούρα, γι’ αυτό; 
Ευθύνεται το δημόσιο διότι το 2001 το Σύνταγμα προέβλεψε -και έφτασε ο συνταγματικός νομοθέτης να το προβλέψει- να υπάρξει μητρώο; Γιατί μέχρι εκείνη τη στιγμή πάλι αυτή η περίεργη πλημμέλεια του δημοσίου και των ασκούντων εξουσία στο δημόσιο, της εκάστοτε πολιτικής βούλησης, ήταν η αιτία που δεν υπήρχε αυτό το μητρώο και πέρασαν δεκατρία χρόνια για να μας πείτε τώρα ότι ήρθατε να κάνετε μητρώο. 
Πείτε μας, λοιπόν, κύριε Σταϊκούρα, το χρόνο που θα έρθετε στη Βουλή να μας πείτε ότι αυτό το μητρώο θα είναι μια πραγματικότητα. 
Πρέπει να σας πω ότι ο κ. Παπακωνσταντίνου είχε φέρει μια διάταξη –όπως πολλοί ομόλογοί σας- κάποτε να διαγράψει τα 24 δισεκατομμύρια ευρώ οφειλετών του δημοσίου, οι οποίοι τέλος πάντων δεν υπήρχαν. Εγώ τότε ήμουν Βουλευτής στο ΠΑΣΟΚ. Του έκανα μια άλλη πρόταση. Δεν τη δέχτηκε. Δήλωσε ότι θα μας φέρει και τα ονόματα αυτών που υποτίθεται ότι ήταν φτωχοί και έπρεπε να τους διαγράψει τα χρέη. 
Θα ήθελα, λοιπόν, να σας παρακαλέσω σε μια επόμενη τοποθέτησή σας να μας κάνετε και μια αναφορά για αυτό το ζήτημα. Πού βρίσκεται αυτή η υπόθεση και πότε θα κατατεθούν τα ονόματα; Εμείς δεν κακίζουμε τις προθέσεις κανενός, κύριε Σταϊκούρα.</Speech> 
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Ίσως να μη σας ακούει ο κ. Σταϊκούρας.</Speech>
<Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: Λείπει ο κ. Σταϊκούρας. Καλώς.</Speech> 
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών) : Σας ακούω.</Speech>
<Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: Συζητάει, δεν πειράζει. Εγώ πάντως τον άκουσα με πολλή προσοχή τον κ. Σταϊκούρα.
Θέλω, λοιπόν, να πω στον κ. Σταϊκούρα ότι εμείς δεν υπερασπιζόμαστε ένα δημόσιο όπως το έχουν καταντήσει οι συγκεκριμένες κυβερνήσεις που πέρασαν και οι συγκεκριμένοι Υπουργοί. Υπερασπιζόμαστε ένα δημόσιο ευφυές, λειτουργικό, αποτελεσματικό, διαφανές, αντιγραφειοκρατικό, αξιόπιστο, αξιοκρατικό και αξιολογούμενο. Ένα τέτοιο δημόσιο μπορεί να επιτελέσει με τον πιο αξιόπιστο τρόπο τις ευθύνες του απέναντι στον ελληνικό λαό και να αναβαθμίσει, κύριε Σταϊκούρα, τη χαμένη εμπιστοσύνη του ελληνικού λαού, ο οποίος όσες φορές εμπιστεύτηκε πολιτικές αυτού του τύπου βρέθηκε προδομένος.
Δείτε τι έγινε, κύριε Σταϊκούρα, στην περίπτωση του PSI, με την εμπιστοσύνη που επέδειξαν στο κράτος και στις κυβερνήσεις οι πολίτες, οι μικροομολογιούχοι. Δεν είχατε ούτε την προνοητικότητα ούτε τη διάθεση, τουλάχιστον, να κουρέψετε ποσά πάνω από 100.000 ευρώ και οδηγήσατε αυτούς τους ανθρώπους σε τραγικές καταστάσεις και έρχεστε τώρα να εγκαλείτε τον ΣΥΡΙΖΑ. Δεν κυβέρνησε ο ΣΥΡΙΖΑ από το 1939, άλλες κυβερνήσεις ήταν. Εγώ δεν εγκαλώ καν τους Βουλευτές, γιατί κάποιος θα μου πει «ήσουν Βουλευτής του ΠΑΣΟΚ». 
Διαβάστε, κύριοι συνάδελφοι, τι ερωτήσεις έχω κάνει για τις σχολάζουσες περιουσίες, για την ακίνητη περιουσία του δημοσίου, γι’ αυτό το όργιο της Κτηματικής Εταιρείας του Δημοσίου, κύριε Σταϊκούρα, που έπειτα από φωνές και Βουλευτών της Νέας Δημοκρατίας – δεν το αμφισβητώ- και Βουλευτών του ΠΑΣΟΚ, την πήρατε, λοιπόν, από την Αλεξάνδρας, που πλήρωνε 700.000 ευρώ το χρόνο, και δεν την πήγατε στο κτήριο του Κεράνη -το παλιό εργοστάσιο που επισκευάστηκε με 40 εκατομμύρια και είναι χιλιάδες τετραγωνικά μέτρα, ένα, κτήριο ακατοίκητο που αυτήν τη στιγμή ρημάζει- και τη φέρατε στην οδό Βουλής, για να πληρώνετε πάλι ενοίκια σε κάποιους. Φταίει, λοιπόν, το δημόσιο γι’ αυτό; 
Φταίει το δημόσιο, κύριε Σταϊκούρα, γιατί δεν έχετε αυτήν τη στιγμή ακόμα μητρώο offshore εταιρειών; Ήρθε πριν από δύο χρόνια ο πρώην συνάδελφός σας και μας είπε ότι ήρθε εδώ να ψηφίσει νόμο για να κάνει το 3% στη φορολόγηση των ακινήτων των offshore 15% και μας ενέπαιζε, διότι ο νόμος είναι τόσο διάτρητος, που μέχρι σήμερα ούτε 10 εκατομμύρια δεν έχουν εισπραχθεί από αυτήν την υπόθεση.
Και αυτό, όταν υπάρχουν χιλιάδες εταιρείες offshore. Δεν ξέρουμε πόσες είναι και πού είναι. Παίρνουμε τις αρμόδιες υπηρεσίες και μας λένε ότι άλλες είναι εδώ, άλλες είναι εκεί, άλλες παραπέρα. 
Για να μη σας πω, κύριε Σταϊκούρα, το εξής. Φταίει το δημόσιο, διότι διατηρούσατε επί τέσσερα χρόνια τη Διεύθυνση Ενδοομιλικών Συναλλαγών, την πιο κρίσιμη διεύθυνση, όπου γίνεται η μεγάλη φοροκλοπή και φοροαποφυγή των ομίλων, με έναν υπάλληλο και χωρίς βάση δεδομένων; Και ήρθατε, έπειτα από φωνές πάλι Βουλευτών όλων των πλευρών –δεν ισχυριζόμαστε ότι μόνο εμείς το λέμε και άλλοι έχουν αγωνία- και φέρατε νόμο και τι κάνατε; Τη μεταφέρατε στο Υπουργείο Οικονομικών με τρεις υπαλλήλους.
Κύριε Σταϊκούρα, είμαστε σοβαροί; Μπορούν τρεις και τέσσερις υπάλληλοι χωρίς νομική υπηρεσία να ελέγξουν το τι γίνεται στις ενδοομιλικές συναλλαγές; Μπορείτε να μας πείτε αν έχετε μητρώο των συνδεόμενων εταιρειών; Για να καταλάβει ο ελληνικός λαός πώς εγκαλείτε την Αξιωματική Αντιπολίτευση. Εγκαλέστε τουλάχιστον τον εαυτό σας. Πείτε μια φορά την αλήθεια. Επιδείξτε γενναιότητα. Ο Γεώργιος Παπανδρέου ο πρώτος έλεγε ότι ο πολιτικός πρέπει να έχει γενναιότητα. Πείτε, λοιπόν, στον ελληνικό λαό: «Ναι, κύριοι, και λάθη κάναμε και παραλείψεις κάναμε και αδυναμίες είχαμε.». Αναγνωρίστε επιτέλους και μη μεταφέρετε την ευθύνη αλλού!
Πείτε μου, λοιπόν, κύριε Σταϊκούρα: Γιατί η Ελλάδα μέχρι σήμερα δεν είναι μέλος του συστήματος «AMADEUS», για να μπορεί να παρακολουθεί τις αλλαγές δικαιωμάτων μέσα στις ενδοομιλικές συναλλαγές, τις αγοραπωλησίες; Φταίει πάλι το δημόσιο γι’ αυτό ή η έλλειψη βούλησης να συγκρουστείτε με αυτά τα συμφέροντα; 
(Στο σημείο αυτό την Προεδρική Έδρα καταλαμβάνει η ΣΤ΄ Αντιπρόεδρος της Βουλής κ. ΜΑΡΙΑ ΚΟΛΛΙΑ-ΤΣΑΡΟΥΧΑ )
Κύριε Σταϊκούρα, επιδεικνύετε αποφασιστικότητα στο να κόβετε επιδόματα αναπήρων, πολυτέκνων, τριτέκνων, Βορειοηπειρωτών, Ποντίων, χαμηλοσυνταξιούχων. Εδώ έχετε πολύ μεγάλη αποφασιστικότητα. 
Μπορείτε να μας πείτε για τις λίστες, για τη λίστα Λαγκάρντ, τη λίστα των καταθέσεων στο Λουξεμβούργο; Θα ήθελα αυτήν τη στιγμή, κύριε Σταϊκούρα, να με διακόψετε και να μου πείτε αν μετά τη δήλωση του κ. Γιούνκερ υποβάλατε αίτημα συνδρομής για τις καταθέσεις στο Λουξεμβούργο. 
Για τη λίστα των ακινήτων στην Αγγλία, των πολυτελών σκαφών στην Ολλανδία, για τη λίστα των χιλίων επτακοσίων φυσικών προσώπων με ακίνητα μεγάλης εμπορικής αξίας, κύριε Σταϊκούρα, φταίει ο ΣΥΡΙΖΑ που επί τρία χρόνια μετακινείται η αρμοδιότητα από υπηρεσία σε υπηρεσία; Φταίει ο ΣΥΡΙΖΑ που έχετε υποστελεχωμένες όλες αυτές τις υπηρεσίες; Τις επισκεπτόμαστε και οι διευθυντές, που έχετε ορίσει εσείς, μας λένε ότι δεν μπορούν να αγοράσουν μελάνι να εκτυπώσουν τις εκθέσεις. 
Φταίει ο ΣΥΡΙΖΑ, κύριε Σταϊκούρα, που, όταν είχε ανατεθεί ο έλεγχος των χιλίων εξακοσίων πενήντα ακινήτων φυσικών προσώπων μεγάλης εμπορικής αξίας, συνετάχθησαν τετρακόσιες πενήντα εκθέσεις, πήγαν στις ΔΟΥ και τις πήρατε πίσω και πήγατε την αρμοδιότητα σε άλλη υπηρεσία; 
Όταν, λοιπόν, ο ελληνικός λαός βιώνει αυτές τις μαρτυρικές στιγμές, είμαστε υπόλογοι ως πολιτικό προσωπικό, πολύ περισσότερο όσοι άσκησαν εξουσία, συγκεκριμένοι άνθρωποι σε συγκεκριμένα Υπουργεία, γι’ αυτού του είδους τις αδυναμίες. 
Αυτά είναι τα προβλήματα, κύριε Σταϊκούρα. Και έρχεστε τώρα και μας λέτε ότι θα κάνουμε μητρώο. Επιχειρείτε, λοιπόν, λέτε και υπάρχει Έλληνας πολίτης να πει ότι δεν υπάρχουν προβλήματα στο συγκεκριμένο χώρο, προβλήματα λειτουργικά και ευελιξίας; Το ζήτημα είναι πώς κατοχυρώνουμε την αξιοπιστία όλων αυτών των μέτρων. 
Και μην αποθεώνετε την ιδιωτική πρωτοβουλία, κύριε Σταϊκούρα. Μην την αποθεώνετε την ιδιωτική πρωτοβουλία, γιατί η παράταξή σας, η παράταξη του Κωνσταντίνου Καραμανλή, είχε μια άλλη λογική σε αυτά τα ζητήματα. Δεν μιλάω για τον νεότερο Καραμανλή. Ως εκ τούτου, λοιπόν, μην αποθεώνετε την ιδιωτική πρωτοβουλία. Μην τους καθαγιάζετε. 
Ξέρουμε πολύ καλά τι έχει γίνει, για παράδειγμα, κύριε Υπουργέ, στην περίπτωση των ιδιωτικών εταιρειών ενοικίασης ανθρώπων. Μετατρέψαμε τους ανθρώπους σε πράγματα. Ξέρουμε τι γίνεται σε αυτόν το χώρο, πόσο αξιόπιστη είναι η δουλειά, πόσο πληρώνουν τα ένσημα που πρέπει να πληρώσουν στους ανθρώπους αυτούς, πόσο τους πληρώνουν τα λεφτά που πραγματικά υπογράφουν να τους πληρώσουν. Μη μας φέρνετε εδώ τις εταιρείες αυτές για να μας πείτε ότι με αυτές τις εταιρείες θα αντιμετωπίσουμε όλα αυτά τα προβλήματα. 
Να σας πω και κάτι ακόμα, κύριε Σταϊκούρα; Σας άκουσα ειλικρινά με κάθε προσοχή και με καλή πρόθεση. Βουλευτές και του ΣΥΡΙΖΑ και άλλων κομμάτων, όπως η κ. Γιαταγάνα και ο κ. Λυκούδης, αναφέρθηκαν στο άρθρο 24. Γιατί δεν μας κάνετε μια δήλωση εδώ ότι δεν υπάρχει περίπτωση ακίνητα αυτού του σκοπού που μεταγράφονται ως ιδιωτική περιουσία του δημοσίου να πάνε στο ΤΑΙΠΕΔ; 
Θα ήθελα να πω και κάτι ακόμα, κύριε Σταϊκούρα. Πουλήσατε ένα ακίνητο που ήταν κληροδότημα στη Σερβία. Με ποιο δικαίωμα; Τηρήθηκε ο νόμος; Αυτήν τη στιγμή, από αυτό το Βήμα, εγώ καλώ τους εισαγγελείς να ψάξουν το θέμα αυτό. Έχουν υποχρέωση να ψάξουν πώς πουλήθηκε αυτό το ακίνητο. Είναι κληροδότημα. Πώς προχώρησαν αυτά τα ζητήματα τόσο γρήγορα και αντιμετωπίστηκαν όλες οι διαδικασίες που έπρεπε να προηγηθούν; 
Κύριε Σταϊκούρα, στo πλαίσιο του PSI κουρέψατε τα αποθεματικά των πανεπιστημίων και τα βάλατε σε μεγάλη δοκιμασία. Γιατί δεν έρχεστε αυτήν τη στιγμή να φέρετε μια διάταξη -να τη στηρίξουμε κι εμείς- που να δώσει τη δυνατότητα καλύτερης αξιοποίησης των χρημάτων αυτών από την πλευρά των πανεπιστημίων; Διότι, τα χρήματα αυτά ξέρετε πού πήγαιναν; Στα πιο φτωχά παιδιά της κοινωνίας, σε παιδιά που δεν μπορούσαν να πάνε να σπουδάσουν ούτε στο Χάρβαρντ ούτε σε άλλα πανεπιστήμια. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Φέρτε, λοιπόν, μια διάταξη, προκειμένου να πάρετε και τη δική μας στήριξη, ώστε να λύσουμε τουλάχιστον αυτό το ζήτημα των πανεπιστημίων.</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ολοκληρώστε, κύριε Κουρουμπλή.</ChairmanSpeech> 
<Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: Ολοκληρώνω, κυρία Πρόεδρε. 
Κυρία Πρόεδρε, εμείς λοιπόν έχουμε μια σειρά ενστάσεων. 
Κύριε Υπουργέ, δημιουργείται το περίφημο αυτό συμβούλιο στα άρθρα 5 και 6. Γιατί απαλλάσσετε τους προέδρους του συμβουλίου αυτού, που μάλιστα είναι και νομικοί; Τουλάχιστον, ας απαλλάσσατε κάποιον άνθρωπο που θα μπορούσε να κάνει λάθος. Εσείς απαλλάσσετε νομικούς από ευθύνες γνωμοδοτήσεων. Γιατί δεν πρέπει να έχουν υποψία; Πού αποσκοπεί αυτό; Βγάλτε το. Είναι νομικοί. Αλίμονο αν δεν ξέρουν τι γνωμοδοτούν. Γιατί πρέπει να είναι απαλλαγμένοι από τέτοια ευθύνη, κύριε Υπουργέ; Γιατί αναλαμβάνετε την ευθύνη να συντηρείται αυτή η καχυποψία του πολίτη ότι εδώ πάλι κάτι «παίζεται», ότι πάλι κάποιοι πάνε να κερδίσουν; 
Επίσης, μιλήσατε για τη διαδικασία κλήρωσης. Αποφύγατε, όμως, να πείτε γιατί στην περίπτωση της μεγάλης ακίνητης περιουσίας των κληροδοτημάτων προχωρείτε στη διαδικασία της ανάθεσης. Πώς «παντρεύονται» αυτά τα δύο πράγματα; 
Αυτά είναι ζητήματα που πραγματικά μας προβληματίζουν και γι’ αυτό αύριο στην κατ’ άρθρον συζήτηση θα βάλουμε με τον πιο εύγλωττο τρόπο τις ενστάσεις μας. 
Ευχαριστώ. 
(Χειροκροτήματα από την πτέρυγα του ΣΥΡΙΖΑ-ΕΚΜ)</Speech>
 ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Κι εμείς ευχαριστούμε, κύριε Κουρουμπλή. 
Η Κοινοβουλευτική Εκπρόσωπος της Νέας Δημοκρατίας κ. Σοφία Βούλτεψη έχει το λόγο.</ChairmanSpeech> 
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Ευχαριστώ πολύ, κυρία Πρόεδρε. 
Θα πάρω ελάχιστο χρόνο, γιατί πραγματικά θα ήταν πάρα πολύ εύκολο με αφορμή ένα νομοσχέδιο να αγορεύσουμε επί παντός επιστητού. Θα είχα και εγώ πάρα πολλές ερωτήσεις να κάνω σχετικά και με σημερινές εξελίξεις, διότι ακούμε έντονη κριτική από τον ΣΥΡΙΖΑ κυρίως, που είναι η Αξιωματική Αντιπολίτευση. Για παράδειγμα, σήμερα μας δημιουργήθηκαν κάποιες απορίες, αφού μιλάμε για όλα, ενώ επρόκειτο να μιλήσουμε για τα κληροδοτήματα. 
Αγαπητοί συνάδελφοι, δεν πάνε ούτε δυο μήνες που υποτίθεται ότι ο ΣΥΡΙΖΑ ενοποιήθηκε, έγινε ένα ενιαίο κόμμα και ως ενιαίο κόμμα θα διεκδικήσει την εξουσία. Σήμερα ανακοινώθηκε μια τάση. Και εμάς μας δημιουργεί μια απορία, μια υποψία, μια περιέργεια για ποιο λόγο ξαφνικά να γεννηθεί μια τάση, ενώ υποτίθεται περιμένουμε να αυτοδιαλυθούν όλες οι συνιστώσες. Περίεργο μας φαίνεται αυτό. 
Αυτό το φέρνω ως παράδειγμα, για να δείξω ότι, αν θέλεις να πάρεις ένα νομοσχέδιο και να μιλάς για τα πάντα, αυτό είναι πάρα πολύ εύκολο. Παραδείγματος χάριν, μπορούμε να αναλύσουμε γιατί πρέπει οι πασοκογενείς του ΣΥΡΙΖΑ να αποκτήσουν μια ιδιαίτερη δύναμη, ώστε το 3%...</Speech>
<Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: Είδατε καμμία διάταξη που να αναφέρεται στην τάση;</Speech> 
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Γιατί; Εσείς μιλήσατε για καμμία διάταξη; Μιλήσατε για το νομοσχέδιο;</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Μην διακόπτετε, κύριε Κουρουμπλή. Δυστυχώς, καλώς ή κακώς, ο καθένας λέει αυτό που σκέφτεται.</ChairmanSpeech> 
<Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: …(δεν ακούστηκε)</Speech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Να σας πω κάτι; Όποιος έχει τη μύγα μυγιάζεται.</Speech> 
<Speech><Parlmember>ΠΑΝΑΓΙΩΤΗΣ ΚΟΥΡΟΥΜΠΛΗΣ</Parlmember>: Να απαντήσετε σε αυτά τα θέματα.</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Κύριε Κουρουμπλή, σας παρακαλώ.</ChairmanSpeech> 
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Θέλω να πω ότι όποιος θέλει μπορεί να λέει ό,τι θέλει. Εγώ δεν σας διέκοψα. 
Άρα εξηγήστε μας κι εμάς γιατί εκεί που έχετε αυτοδιαλυθεί, ξαφνικά δημιουργήσατε μία τάση; Τι συμβαίνει; Γιατί δεν μπορεί ξαφνικά πριν από τη ΔΕΘ και πριν από την αντιπολίτευση και την αντεπίθεση να μας λέτε…</Speech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Είναι σχολάζουσα τάση.</Speech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Ναι, ίσως είναι σχολάζουσα. Δεν νομίζω ότι είναι σχολάζουσα τάση, είναι μία τάση την οποία δημιουργείτε για συγκεκριμένο λόγο. Τέλος πάντων, αυτό το έφερα ως παράδειγμα, δεν θα πάρω το χρόνο. 
Θέλω να πω με αυτό ότι είναι χαρακτηριστική και η σημερινή συζήτηση, η οποία αποδεικνύει ότι τελικά, αν δεν διαφωνούμε για τίποτε, βρίσκουμε τρόπους να διαφωνήσουμε εδώ μέσα. Δηλαδή, συγκεκριμένα θέματα τα σχετίζετε με τα κληροδοτήματα και άρχισε παρελθοντολογία, μελλοντολογία, κινδυνολογία. Ακόμα δεν το είδαμε το μητρώο και είπαμε ότι αυτό θα καταβροχθίσει όλα τα κληροδοτήματα, τα οποία δεν ξέρουμε πού είναι, δεν ξέρουμε τι κάνουν, δεν ξέρουμε ποιος τα εκμεταλλεύεται, αν κάποιος κερδίζει, αν θα μπορούσε να κερδίσει η χώρα. 
Έγινε, για παράδειγμα, αναφορά στο άρθρο 109 του Συντάγματος, αλλά έγινε αποσπασματική αναφορά. Αυτό είναι παραπληροφόρηση. Βλέπω τώρα μέσα εδώ ότι η Επιστημονική Επιτροπή της Βουλής- την οποία σε άλλες περιπτώσεις επικαλείστε, τώρα δεν άκουσα τίποτε, άκουσα κάτι γενικό για το άρθρο 109- κάνει ειδική αναφορά στην παράγραφο 2 του άρθρου του Συντάγματος, η οποία επιτρέπει, κατ’ εξαίρεση, την επωφελέστερη αξιοποίηση ή διάθεση ενός κληροδοτήματος. Άρα υπάρχει αυτή η πρόνοια μέσα στο Σύνταγμα!</Speech> 
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Την επωφελέστερη, λέει.</Speech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Την επωφελέστερη, ναι. Μα το αν είναι επωφελέστερη θα το κρίνει αυτός που έχει ψηφίσει ο ελληνικός λαός για να το κρίνει! Θα πείτε εκ των προτέρων ότι δεν θα είναι επωφελέστερη;</Speech> 
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Αφού θα πληρώνεις;</Speech> 
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Λέτε ότι δεν μπορεί να αξιοποιηθεί αλλιώς, διότι έτσι ήθελε ο ευεργέτης, αυτός που άφησε το κληροδότημα. Σας λέω, λοιπόν, ότι προβλέπεται παρακάτω από το ίδιο το Σύνταγμα ότι, αν το κράτος κρίνει ότι είναι επωφελέστερος ένας άλλος τρόπος, μπορεί να το κάνει, διότι θεωρεί ως δεδομένη τη βούληση του ευεργέτη να βοηθήσει την πατρίδα του και να μην κάθεται «χαλαρό» ένα πράγμα εκεί και να μην αξιοποιείται.
Θέλω να πω με αυτό και να τελειώσω –νομίζω ότι ο εισηγητής μας, ο Υπουργός και άλλοι συνάδελφοι το εξήγησαν- ότι, όταν έρχεται ένα νομοσχέδιο στο οποίο γενικά συμφωνούμε –ότι δηλαδή πρέπει να γίνει μητρώο, πρέπει να ξέρουμε, πρέπει αυτά να είναι επ’ ωφελεία του κράτους-, καλό είναι να βλέπουμε πού συμφωνούμε, πού υπάρχουν συγκλίσεις και κάπου να υπάρχει μια κοινή συνισταμένη μέσα σε αυτήν την Αίθουσα. 
Σήμερα, αυτό το νομοσχέδιο ειδικά, αποτελεί την απόδειξη ότι γίνεται αντιπολίτευση για την αντιπολίτευση και κάτω από αυτούς τους όρους δεν υπάρχει λόγος να μπούμε σε λεπτομέρειες. Αύριο που θα είναι η συζήτηση επί των άρθρων, κυρία Πρόεδρε, θα επανέλθουμε. 
Ευχαριστώ.</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε κι εμείς, κυρία Βούλτεψη.
Ο Κοινοβουλευτικός Εκπρόσωπος του ΠΑΣΟΚ κ. Κωνσταντίνος Τριαντάφυλλος έχει το λόγο.</ChairmanSpeech> 
<Speech><Parlmember>ΚΩΝΣΤΑΝΤΙΝΟΣ ΤΡΙΑΝΤΑΦΥΛΛΟΣ</Parlmember>: Ευχαριστώ, κυρία Πρόεδρε. 
Κύριε Υπουργέ, κυρίες και κύριοι Βουλευτές, θα πω για άλλη μια φορά από το Βήμα της Βουλής ότι η χώρα βρίσκεται στην προσπάθεια για έξοδο από την κρίση, μια κρίση πρωτόγνωρη, μία κρίση η οποία με συμβατικά εργαλεία δεν μπορεί να αντιμετωπιστεί. Σε αυτή, λοιπόν, την πορεία για έξοδο από την κρίση κρινόμαστε στο τι λέμε, στο τι προτείνουμε, στο τι αντιπολιτευόμαστε, στο τι νομοθετούμε. 
Φυσικά, όπως και σε κάθε κρίση και σε αυτή βρισκόμαστε μπροστά σε φαινόμενα πατριδοκαπηλίας, γραφικότητας, συνωμοσιολογίας, που εμφανίζονται σωρηδόν σε κάθε τέτοια περίοδο όχι μόνο στην πατρίδα μας αλλά και διεθνώς. Τέτοιου είδους φαινόμενα βλέπουμε συχνά όχι μόνο εντός του Κοινοβουλίου αλλά και εκτός αυτού.
Σε αυτήν τη μεγάλη προσπάθεια, την εθνική προσπάθεια για έξοδο από την κρίση, κύριε Υπουργέ, νομίζω ότι είναι σημαντικό –και αυτό το λέμε εμείς ως ΠΑΣΟΚ εδώ και αρκετούς μήνες- να γίνει καθαρό στο μέσο Έλληνα ότι υπάρχει ένα κοινωνικό μέρισμα, ένα μέρισμα στην επιτυχία για το πρωτογενές πλεόνασμα. 
Και αυτό πρέπει να εκφραστεί, κύριε Σταϊκούρα, μέσα από μία ελάφρυνση στο φόρο για το πετρέλαιο θέρμανσης, ένας φόρος ο οποίος πρέπει να είναι ελαφρύτερος από τη νέα χειμερινή περίοδο, ούτως ώστε να υπάρχει χαμηλότερη τιμή για το πετρέλαιο θέρμανσης, ούτως ώστε να μπορεί ο Έλληνας πολίτης να θερμανθεί αυτόν το χειμώνα και να μην έχουμε τα προβλήματα της προηγούμενης χρονιάς.
Κυρίες και κύριοι Βουλευτές, υπάρχουν δύο λογικές. Ακούσαμε σε αυτήν την Αίθουσα τη μία λογική, η οποία λέει ότι απέναντί μας υπάρχει το κράτος το οποίο εισπράττει φόρους, το κράτος το οποίο έχει έσοδα και αυτό είναι αρνητικό. Είναι αρνητικό για την ελληνική κοινωνία, είναι αρνητικό για την προσπάθεια που κάνει η χώρα. 
Υπάρχει και η άλλη λογική, που λέει ότι το κράτος πρέπει να έχει έσοδα, πρέπει να εισπράττει φόρους, πρέπει να είναι πιο αποτελεσματικό και πρέπει οπωσδήποτε να αλλάξει τον τρόπο με τον οποίο δούλευε μέχρι τα τώρα. Διότι, εάν πραγματικά στο συγκεκριμένο νομοσχέδιο που συζητούμε σήμερα δεν μπορούμε να συμφωνήσουμε, εάν πραγματικά αυτές οι δύο απόψεις δεν είναι καθαρές στη συζήτηση που κάνουμε σήμερα, τότε πολύ αμφιβάλλω αν μπορούμε να συνεννοηθούμε στα αυτονόητα. 
Και το λέω αυτό διότι έχουμε μπροστά μας συγκεκριμένα στοιχεία. Τα συγκεκριμένα αυτά στοιχεία είναι ότι δεκατέσσερις χιλιάδες κοινωφελείς περιουσίες, τρεις χιλιάδες περίπου –δεν ξέρουμε ακριβώς- σχολάζουσες κληρονομιές, πεντέμισι χιλιάδες περίπου εθνικά κληροδοτήματα κ.ά. βρίσκονται σήμερα στην απόλυτη αφάνεια. Βρίσκονται στην ανεκμετάλλευτη μεριά του κράτους, βρίσκονται σε μια γωνία που ενώ τα έχει ανάγκη η κοινωνία, το κράτος -αυτό το κράτος που πρέπει επιτέλους να αλλάξει-, εμείς λέμε ότι είναι καλώς αφημένα εκεί και δεν χρειαζόμαστε τους πόρους που αυτά έχουν.
Και πόσοι είναι αυτοί οι πόροι; Πρέπει να το ακούσει ο Έλληνας πολίτης αυτό. Είναι περίπου –δεν ξέρουμε ακριβώς πόσα- δέκα δισεκατομμύρια ευρώ. Και εδώ πώς μπορούμε να διαφωνήσουμε; Εάν έχουμε όλοι τον ίδιο στόχο, δηλαδή να βγούμε από την κρίση μέσα από μια εθνική προσπάθεια, εάν ο στόχος μας είναι να σταματήσει να επιβαρύνεται το μέσο ελληνικό νοικοκυριό, τότε γιατί εμείς εδώ μέσα δεν μπορούμε να συμφωνήσουμε ότι πρέπει να βρούμε τους πόρους εκείνους που σήμερα είναι ανεκμετάλλευτοι στην ελληνική οικονομία; Γιατί εμείς εδώ μέσα πρέπει να διαφωνήσουμε ότι αυτά τα οποία είναι αφημένα εδώ και πενήντα ή εξήντα χρόνια δεν πρέπει να τα τραβήξουμε από την αφάνεια και να βρούμε ποια μπορούν να αξιοποιηθούν, ποια μπορούν να εκμισθωθούν, ποια μπορούν να πουληθούν; 
Διότι, εάν υπάρχει μια σχολάζουσα κληρονομιά που αφορά ένα διαμέρισμα σε μια περιοχή της Αθήνας, εγώ δεν μπορώ να καταλάβω ποια είναι η λογική να απασχολείται η δημόσια υπηρεσία προκειμένου να το εκμισθώνει. 
Να λέμε τα πράγματα με το όνομά τους. Τρεις χιλιάδες σχολάζουσες κληρονομιές σημαίνει ότι κάποιος πέθανε, δεν άφησε κανέναν κληρονόμο και το ελληνικό δημόσιο αντί να πάρει αυτά τα ακίνητα ή ενδεχομένως και τους τραπεζικούς λογαριασμούς και να τους αξιοποιήσει υπέρ του Έλληνα πολίτη, δηλαδή να τους κάνει έσοδά του, δηλαδή να το κάνει κτήμα του καθενός από εμάς -γιατί εμείς αυτό είμαστε, είμαστε το ελληνικό δημόσιο- εμείς λέμε ότι πρέπει να αφήσουμε τα πράγματα ως έχουν, διότι μπορούν να συμβούν και με άλλον τρόπο.
Ποιος είναι ο άλλος τρόπος; Είναι το νομοθετικό πλαίσιο του 1939. Αυτός είναι, κυρίες και κύριοι Βουλευτές, ο άλλος τρόπος. Είναι το νομοθετικό πλαίσιο του δικτάτορα Μεταξά. Αυτό κάποιοι υπερασπίζονται εδώ μέσα.</Speech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Μιλούσε για σχολάζουσες κληρονομιές το ’39; Τι άλματα είναι αυτά τώρα;</Speech>
<Speech><Parlmember>ΚΩΝΣΤΑΝΤΙΝΟΣ ΤΡΙΑΝΤΑΦΥΛΛΟΣ</Parlmember>: Το σύνολο του νομοσχεδίου αφορά και τις σχολάζουσες κληρονομιές. Εάν θέλετε, μπορείτε να το ξαναδιαβάσετε, ούτως ώστε να είστε σαφής, γιατί ρυθμίζουμε σήμερα και τις σχολάζουσες κληρονομιές. Επομένως το γεγονός ότι εσείς λέτε πως τις σχολάζουσες κληρονομιές πρέπει να τις αφήσουμε με ένα παλαιό νομοθετικό πλαίσιο, σημαίνει ότι δεν θέλετε να τις πειράξουμε. 
Αυτό τι άλλο σημαίνει; Ότι χάνει ανεκμετάλλευτους πόρους το ελληνικό δημόσιο, που σημαίνει ότι χάνουμε πόρους ως Έλληνες πολίτες και επομένως αυτοί οι πόροι που λείπουν σήμερα –γιατί, κύριοι Βουλευτές του ΣΥΡΙΖΑ, γνωρίζετε ότι μας λείπουν πόροι σήμερα και σε κάθε περίπτωση πρέπει να τους βρούμε αυτούς τους πόρους, προκειμένου να τους αξιοποιήσουμε, να βρούμε δηλαδή πόρους που δεν έχουμε στη διάθεσή μας- αφήνονται στην άκρη.
Όχι, εγώ λέω ότι πρέπει να κάνουμε εδώ μία προσπάθεια να συνεννοηθούμε, ότι χρειάζεται εθνικό μητρώο για τα κληροδοτήματα, ότι χρειάζεται μητρώο για τις σχολάζουσες κληρονομιές, γιατί είναι απαραίτητο επιτέλους, μετά από πάρα πολλά χρόνια, να γίνει καταγραφή και των κληροδοτημάτων και των σχολαζουσών κληρονομιών. Πιστεύω ότι δεν πρέπει να διαφωνεί κανείς εδώ μέσα ότι πρέπει να αξιοποιηθεί η ηλεκτρονική τεχνολογία, προκειμένου να παρακολουθούμε, ει δυνατόν online, την πορεία κάθε τέτοιου κληροδοτήματος, της κάθε κοινωφελούς περιουσίας. 
Γιατί πρέπει να διαφωνούμε, κυρίες και κύριοι Βουλευτές, ότι χρειάζεται Mητρώο Eκκαθαριστών, ότι χρειάζονται δηλαδή πρόσωπα τα οποία έχουν τις ανάλογες γνώσεις και τα οποία με μία διαφανή διαδικασία –τυχαία, όμως διαφανή διαδικασία- θα μπορούν να αναλαμβάνουν την εκκαθάριση; Σήμερα –και αυτό πρέπει να ακουστεί μέσα στη Βουλή- η ανάλογη διαδικασία μπορεί να διαρκέσει μέχρι και δύο ή τρία έτη. Δηλαδή, η δικαστική οδός ορισμού του εκκαθαριστή μπορεί να διαρκέσει -δηλαδή μόνο ο διορισμός του εκκαθαριστή, που το νομοσχέδιο ορίζει ότι γίνεται πλέον με κλήρωση- έως και τρία έτη. Γιατί πρέπει να κρατήσουμε την παλιά ρύθμιση και να μην απλοποιήσουμε τη διαδικασία στην κατεύθυνση της αξιοποίησης αυτών των ανεκμετάλλευτων πόρων; 
Γιατί διαφωνείτε, κυρίες και κύριοι Βουλευτές της Αντιπολίτευσης, στους τακτικούς ελέγχους; Γιατί διαφωνείτε στους προληπτικούς ελέγχους; Γιατί διαφωνείτε στις διαδικασίες αποτελεσματικής διαχείρισης και αξιοποίησης της κάθε κοινωφελούς περιουσίας; Εγώ πιστεύω βαθιά ότι αυτές οι διαδικασίες θα έπρεπε να έχουν εφαρμοστεί εδώ και χρόνια και πραγματικά αυτήν τη στιγμή σε αυτήν τη μεγάλη προσπάθεια που κάνει η ελληνική κοινωνία δεν επιτρέπεται να έχουμε διαφωνίες.
Θεωρώ, κύριε Υπουργέ, ότι υπάρχουν δύο-τρία ζητήματα τα οποία είναι ανάγκη να τεθούν ως προτεραιότητα. Γιατί προτεραιότητα πρέπει να είναι, πέρα από τον έλεγχο που μπορούν να κάνουν και οι ελεγκτικές εταιρείες, η σωστή στελέχωση κεντρικών και περιφερειακών υπηρεσιών, η στελέχωσή τους με υπαλλήλους υψηλού επιπέδου, εξειδικευμένους, ούτως ώστε να μπορούν να φέρουν σε πέρας ένα κρίσιμο έργο. Διότι μπορούμε να έχουμε έσοδα απ’ αυτήν την κατάσταση και να πετύχουμε στόχους που σήμερα φαίνεται ότι είναι πολύ πίσω. Επομένως η στελέχωση -μετά απ’ αυτό το νομοσχέδιο- είναι πολύ σημαντικό εγχείρημα και πρέπει να είναι πρώτη προτεραιότητα τόσο στο πλαίσιο της κινητικότητας που έχει εφαρμοστεί στη Δημόσια Διοίκηση όσο και ως Υπουργείο Οικονομικών, για να μπορέσετε να ενισχύσετε τις αποκεντρωμένες διοικήσεις προς αυτήν την κατεύθυνση.
Επίσης, είναι απαραίτητο να υπάρχει η καθιέρωση ενός ειδικού πλαισίου ένταξης στην ευρωπαϊκή χρηματοδότηση όλων αυτών των κοινωφελών περιουσιών των ιδρυμάτων, των κληροδοτημάτων, ούτως ώστε οι στόχοι τους, που έχουν τεθεί απ’ αυτούς οι οποίοι ήταν οι ευεργέτες, οι διαθέτες, οι δωρητές, να είναι ακόμη πιο εύκολο να επιτευχθούν και να μπορέσουμε να ενισχύσουμε με αυτόν τον τρόπο τη δράση τους, που σε πολλές περιπτώσεις είναι είτε εκπαιδευτική είτε κοινωνική. 
Τρίτον, επειδή υπάρχει αυτό ως ένα μεγάλο θέμα, αυτό που πρέπει να έχουμε υπ’ όψιν μας είναι ότι όταν επιβαρύνεται η ιδιοκτησία μιας κοινωφελούς περιουσίας -για να χρησιμοποιήσω αυτόν τον όρο- πρέπει και αυτή η κοινωφελής περιουσία, είτε είναι ίδρυμα είτε είναι σχολάζουσα κληρονομιά είτε είναι κληροδότημα, να έχει την ανάλογη αποζημίωση από το ελληνικό δημόσιο. 
Κλείνω, κυρίες και κύριοι Βουλευτές, επαναλαμβάνοντας αυτό που είπαν τόσο ο Υπουργός όσο και ο εισηγητής μας, ότι το ελάχιστο που έχει να κάνει σήμερα η Βουλή των Ελλήνων, το ελληνικό δημόσιο, η ελληνική πολιτεία, είναι να αξιοποιήσουν όλα εκείνα που μας άφησαν κάποιοι πατριώτες, μεγάλοι ή μικροί ευεργέτες, γνωστοί ή άγνωστοι, άνθρωποι που με το υστέρημά τους βοήθησαν τον τόπο, άνθρωποι που άφησαν πολλά ή λίγα, που τους γνωρίζουμε ή δεν θα τους μάθουμε ποτέ. Πρέπει να μπορέσουμε εμείς εδώ, στη Βουλή των Ελλήνων, σήμερα να επιτελέσουμε το εθνικό μας καθήκον, που δεν είναι άλλο από το να μπορέσουμε να πετύχουμε αυτά τα οποία μας κληροδότησαν αυτοί να πιάσουν τόπο και να έχουν το καλύτερο δυνατό αποτέλεσμα στην παρούσα συγκυρία που είναι πάρα πολύ κρίσιμη για το έθνος, για τη χώρα. 
Σας ευχαριστώ. 
(Χειροκροτήματα από την πτέρυγα του ΠΑΣΟΚ)</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε, κύριε Τριαντάφυλλε.
Ο Κοινοβουλευτικός Εκπρόσωπος των Ανεξάρτητων Ελλήνων κ. Κωνσταντίνος Γιοβανόπουλος έχει το λόγο.</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Κυρίες και κύριοι συνάδελφοι, είμαστε στο Β΄Τμήμα Διακοπής Εργασιών της Βουλής, του θέρους του 2013. Επιστρέψαμε κάποιοι Βουλευτές μετά από ένα εικοσαήμερο και για κάποιους είναι αφόρητο το να μπαίνουν σε αυτό το κτήριο, όπου βλέπεις δοσοληψίες, βλέπεις ανθρώπους να συγχρωτίζονται, βλέπεις κόμματα να συνδέονται, βλέπεις πρακτικές τις οποίες απεχθάνεσαι και τις οποίες πολεμάς. Αλλά, τουλάχιστον τώρα πια γνωριζόμαστε, κύριε Υπουργέ, μας μαθαίνετε, σας μαθαίνουμε. Δεν προλάβαμε καλά-καλά να έρθουμε στο κτήριο και ήρθε κατεπείγον νομοσχέδιο για τα κρατικά λαχεία. Και εδώ κατεπείγον, μέσα στο κατακαλόκαιρο και στο Τμήμα Διακοπής Εργασίων της Βουλής! Νομοθεσία με κατεπείγον νομοσχέδιο για τα κρατικά λαχεία. 
Έτσι είναι τα πράγματα. Με αυτόν τον αχρείο Κανονισμό της Βουλής, με αυτόν θα πολεμήσουμε. Έτσι θα έρθει η ώρα να αλλάξουμε τα πράγματα, έτσι θα έρθει η ώρα να καλυτερεύσουμε τις συνθήκες γι’ αυτήν τη δημοκρατία, γι’ αυτήν την πλάνη δημοκρατίας που έχουμε, γι’ αυτήν την επίφαση κοινοβουλευτισμού. Φαίνεται ότι δυστυχώς δεν συνετίζεσθε και ότι δυστυχώς σας εξυπηρετούν αυτές οι πρακτικές και έτσι θα πορευθείτε, μέχρι φυσικά να άρει την εντολή ο ελληνικός λαός από επάνω σας. 
Φυσικά, θα ξεκινήσω την εισήγησή μου με το θέμα της φερόμενης «Τουρκικής Δημοκρατίας Δυτικής Θράκης». Ποια «Τουρκική Δημοκρατία Δυτικής Θράκης»; Για τι μιλάμε; Τι λέμε; Τι ακούμε; 
Ευχαρίστως να προσέξω τα λόγια του εισηγητή του ΣΥΡΙΖΑ, ότι ποτέ δεν είπε ο Βουλευτής κ. Καρά Γιουσούφ εκείνη τη φράση που έλεγε ότι «οι ιμάμηδες», που διορίζονται τώρα πια με απόφαση της Βουλής, «ορίζονται από άσχετους». Ποιοι είναι άσχετοι, κύριε Υπουργέ; Η Βουλή των Ελλήνων είναι άσχετη, που είπε πώς θα διορίζονται οι ιμάμηδες στο ελληνικό κράτος; Αυτό το δηλώνει ένας Βουλευτής μιας παράταξης που θέλει να ηγηθεί της χώρας; 
Δέχομαι προς το παρόν -αύριο ξημερώνει μία άλλη ημέρα- όσα είπε ο κ. Κουρουμπλής και περιμένω αύριο την επιβεβαίωση ότι όντως δεν διημείφθησαν ποτέ αυτά τα λόγια.
 Όμως, από το ΠΑΣΟΚ περιμένω ανάλογη ευαισθησία, γιατί, όταν βγαίνει ο κ. Χατζή Οσμάν και δηλώνει ότι «η τουρκική μειονότητα της Θράκης είναι άνθρωποι οι οποίοι έχουν λόγο», τι λέμε; Ποιος το λέει; Ο Χατζή Οσμάν, ο Βουλευτής σας; Αύριο αν εξαρτάται ένας νόμος από μία ψήφο, μια Κυβέρνηση από τη δική του ψήφο, θα τη δεχθείτε; Δεν θα τον επιπλήξετε; Δεν θα τον πετάξετε έξω;</Speech> 
<Speech><Parlmember>ΚΩΝΣΤΑΝΤΙΝΟΣ ΤΡΙΑΝΤΑΦΥΛΛΟΣ</Parlmember>: Προς το παρόν μόνο εσείς τα ακούτε.</Speech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Όχι, το λέει το δημοσίευμα. Έχει κατατεθεί στα Πρακτικά πριν από λίγο από τον Βουλευτή κ.Ουζουνίδη. Προσέξτε. Έχει πριν από λίγο κατατεθεί το δημοσίευμα, είναι ενυπόγραφο, είναι «η δήλωσή του». Σας παρακαλώ.</Speech> 
<Speech><Parlmember>ΚΩΝΣΤΑΝΤΙΝΟΣ ΤΡΙΑΝΤΑΦΥΛΛΟΣ</Parlmember>: Το ξαναλέω. Μέσα στη Βουλή αυτές οι λέξεις ακούγονται μόνο από εσάς.</Speech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Μην κάνετε λάθος. Δείτε τα Πρακτικά και μη βιάζεστε.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Σας παρακαλώ, κύριε Τριαντάφυλλε. Αν θέλετε, θα απαντήσετε. Σας παρακαλώ όμως να μη διακόπτετε.</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Δείτε τα Πρακτικά. Μη βιάζεστε. Εσείς του ΠΑΣΟΚ εκτίθεστε. Βιαστήκατε χρόνια. Σας ανεχτήκαμε για πολλά. Είστε νέος συνάδελφος, να έχετε λίγο υπομονή. 
Πάω στο δεύτερο που ήθελα να πω. Σήμερα είχαμε μία κοινή συνεδρίαση επιτροπών. Συνεδρίασαν οι Βουλευτές της Επιτροπής Εμπορίου με κάποιους Ευρωβουλευτές που αφίχθησαν από την Ευρώπη, για να μας εκφράσουν έτσι την αγωνία τους, να δουν πώς πάνε τα πράγματα στην Ελλάδα. Έβλεπες ένα «άρωμα συμπάθειας» για τον ελληνικό λαό που υποφέρει. Σήμερα δικάζεται ένας πρώην Υπουργός. Σήμερα απολογείται ο Άκης Τσοχατζόπουλος. Δικάζεται για δωροληψία. Όμως όταν υπάρχει δωρολήπτης υπάρχει και δωροδόκος. 
Οι Γερμανοί Ευρωβουλευτές που ήρθαν σήμερα στην Ελλάδα έπρεπε να μας πουν ποιοι δωροδόκησαν -αν δωροδόκησαν- ποιους στην Ευρώπη και αν είναι μεταξύ αυτών και ο πρώην Υπουργός ή ποιοι άλλοι είναι. Αυτά έπρεπε να μας πουν και όχι να μας κοιτάνε με συμπάθεια και να μας βλέπουν σαν πειραματόζωο. 
Τώρα που ήρθε η ώρα να καταλάβουν ότι το πείραμα απέτυχε και ο ασθενής είναι έτοιμος να αποθάνει, αυτοί επιμένουν στις ίδιες συνταγές. Ας το σκεφθούν, λοιπόν, πρώτα οι φίλοι μας οι Σουηδοί. Αναρωτιόταν ο Ευρωβουλευτής σήμερα:«Άραγε, τι θα πω σε εξήντα δημοσιογράφους για την Ελλάδα;» Τι να πεις; Ότι η Ελλάδα στα σουπερμάρκετ της αύριο θα έχει ληγμένα προϊόντα και θα πρέπει να τα καταναλώνουμε; Πες το, αν θέλεις! Αυτή είναι η απάντηση! Αν αυτή είναι η Ευρώπη των λαών, αν αυτή είναι η Ευρώπη του Σουμάν, αν αυτή είναι η Ευρώπη του Ντ’ Εστέν, να το πεις. 
Ό,τι βλέπεις πες το, αλλά τουλάχιστον μην υποκρίνεσαι ότι μας αγαπάς κιόλας. Μην υποκρίνεσαι εσύ ο Βορειοευρωπαίος που τόσα χρόνια ήσουν ο κατασκευαστής κι εμείς ήμασταν οι consumers. Διότι μας ζήτησε και consensus. Πρέπει να έχουμε –λέει- συναίνεση αύριο, για να λύσουμε τα προβλήματα. Θα δούμε πόση και πότε. 
Ζούμε αυτήν τη διπλή κατοχή, κυρίες και κύριοι συνάδελφοι. Η διπλή κατοχή έχει κάποια χαρακτηριστικά. Έχει τα εξωτερικά χαρακτηριστικά της κατοχής του τραπεζίτη, ο οποίος παγκόσμιος τραπεζίτης, αφού αφειδώς δάνεισε τον Έλληνα απερίσκεπτο, έρχεται σήμερα να πάρει γη και ύδωρ την ώρα που δεν υπάρχει ούτε ένα ανάχωμα να σταθεί απέναντί του και να πει «αυτό δεν μπορείς να το πάρεις». 
Κύριε Ταμήλο, κύριε εισηγητά της Νέας Δημοκρατίας, απευθύνομαι σε εσάς με την έννοια του «νομοθέτη Ταμήλου». Αφήστε τον κ. Σταϊκούρα, είναι εκτελεστική εξουσία. Κάποτε να διακρίνουμε, ποιος και ποια αρμοδιότητα έχει σε αυτήν τη δημοκρατία. Αφήστε τον κ. Σταϊκούρα, είναι εκτελεστική εξουσία. Απευθύνομαι στο νομοθέτη. 
Θέλω, λοιπόν, να με πείσετε σήμερα ή αύριο το πρωί, γιατί στο άρθρο 24 –μιλάμε για το νομοσχέδιο περί σχολαζουσών κληρονομιών και περί εθνικών κληροδοτημάτων- πρέπει να μεταγραφούν όλα τα ακίνητα των κοινωφελών ιδρυμάτων, των εθνικών κληροδοτημάτων και των σχολαζουσών κληρονομιών ως ιδιωτική περιουσία του ελληνικού δημοσίου; Θέλω να μου εξηγήσετε ως νομοθέτης τι εξυπηρετεί. 
Φυσικά, δεν μπορεί να είμαστε όλοι νομικοί. Αυτό έχει έναν πανηγυρικό τύπο. Η μεταγραφή, η μεταγραπτέα πράξη είναι η τελική συνθήκη με την οποία ένα αντικείμενο μπορεί πλέον να αλλάζει χέρια. Αυτό λέει το Εμπράγματο Δίκαιο. Είναι η τελευταία πράξη πριν αλλάξει πιθανόν χέρια. Γιατί; 
Δέχομαι ότι από το 1939 δεν μπορεί να έχουμε την ίδια νομοθεσία. Το σέβομαι. Είναι καινοτόμα η προσπάθεια που κάνετε; Είναι καινοτόμα. Είναι χαρισματική η αγωνία που δείχνετε; Είναι χαρισματική. Να προσπαθήσουμε όλοι λοιπόν να κάνουμε αυτήν τη δουλειά; Να την κάνουμε αυτήν την προσπάθεια. 
Γιατί όμως πάμε να μεταγράψουμε όλα τα ακίνητα στο όνομα του ΤΑΙΠΕΔ; Ποιανού ΤΑΙΠΕΔ; 
Ο κ. Σταυρίδης ήταν επιλογή σας, κύριε Σταϊκούρα. Το έβγαλε το μίσος. «Να πάτε να…» ήταν η απάντησή του σε όσους δεν ήθελαν την πώληση του Ελληνικού. Αυτή ήταν δήλωση στη δημοσιογράφο Κριστίνα Πλέτεν από τη Νορβηγία. 
Τι άλλο είπε ο κ. Σταυρίδης στον οποίο εμπιστευόμαστε τη δική μας περιουσία, την περιουσία του ελληνικού λαού, που υποτίθεται ότι θα αξιοποιήσει ο κ. Σταυρίδης με τα πούρα, το learjet, ο κ. Σταυρίδης, που λέει ότι αν οι Έλληνες είχαν μέτρια νοημοσύνη ο Πειραιάς θα ήταν μεγαλύτερο λιμάνι; Λέει «αν οι Έλληνες είχαν μέτρια νοημοσύνη». Είμαστε ηλίθιοι για να έχουμε αυτόν τον άνθρωπο εκεί και να λέμε ότι θα αξιοποιήσει την ελληνική περιουσία. 
Ξέρετε τι άλλο λέει; Λέει αυτός ο άνθρωπος:«Εγώ θα ήθελα πάρα πολύ να μένω στην Ελλάδα, αλλά να έχω πολίτες Νορβηγούς». 
Καταθέτω τη δήλωση του κ. Σταυρίδη για την οποία σήμερα βοούν τα μέσα ενημέρωσης.
(Στο σημείο αυτό ο Βουλευτής κ. Κωνσταντίνος Γιοβανόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αυτός ο άνθρωπος ήταν επιλογή σας. Ανατέθηκε από εσάς σε αυτόν τον άνθρωπο να διαχειριστεί την ελληνική περιουσία –υποτίθεται- με τον «καλυτερότερο» τρόπο, αν υπάρχει τέτοια λέξη. 
Εν πάση περιπτώσει, βλέπουμε απανωτές, τη μια μετά την άλλη τις αποδείξεις ότι όλα αυτά για τα οποία μας μιλάτε δεν έχουν συμβεί ποτέ -και δεν πρόκειται να συμβούν- γιατί δεν έχετε ψυχή. Αυτήν τη στιγμή είναι ένα κουφάρι η Κυβέρνηση, η οποία απλώς ξεπουλάει.
Ακούω, βέβαια, τον κ. Κοψαχείλη από τη Νέα Δημοκρατία να λέει «ο κύριος Πρωθυπουργός, ο κ. Σαμαράς, όσα υποσχέθηκε τα τήρησε». 
Όταν ο κ. Σαμαράς, λοιπόν, κάποια ωραία πρωία έφευγε από εκείνο το κτήριο δίπλα στο «Ωνάσειο» –Αριστοτέλης Ωνάσης ευτυχώς άφησε ένα «Ωνάσειο» για να μείνει- για να ανέβει τη Συγγρού –Συγγρός άφησε τη λεωφόρο Συγγρού, δεν ξέρω αν θέλετε να τη μεταγράψετε κι αυτή, κύριε Ταμήλο- πέρασε από το Παναθηναϊκό Στάδιο, όπου ο Δημήτριος Βικέλας, ο ευπατρίδης, είχε τη δική του συνεισφορά με την προεδρία του ως πρώτος Πρόεδρος των νέων Ολυμπιακών Αγώνων, για να καταλήξει φυσικά στο Ζάππειο Μέγαρο και να πει εκείνες τις περίφημες δεκαοκτώ θέσεις από τις οποίες αν υπάρχει μία που τήρησε ο κ. Σαμαράς και υφάρπαξε την ψήφο του ελληνικού λαού, να το πείτε και σε εμένα για να αρχίσω να συζητάω με κάποιους. 
Πήγε στο Ζάππειο Μέγαρο, σε ένα κτήριο που οι αδελφοί Ζάππα εμπιστεύθηκαν στην ελληνική δημόσια ζωή, ώστε να μπορεί κάποιος ευπρόσωπα να δίνει συνεντεύξεις, να μπορεί να ζει εν πάση περιπτώσει σε μια νέα, άλλη χώρα. 
Έτσι ενήργησε ο κ. Σαμαράς. Από αυτά τα κτήρια πέρασε. Μιλώντας κατ’ αρχήν για τον Αριστοτέλη Ωνάση, φυσικά τώρα θα τρίζουν τα κόκκαλά του αν μάθαινε ότι τα φτερά της Ολυμπιακής Αεροπορίας ίσως πολύ σύντομα να ανήκουν στις τουρκικές αερογραμμές.
Όταν μιλάμε για Ελλάδα, όταν μιλάμε για αερογραμμές, η Ελλάδα πετούσε χθες στην Ουγγαρία και ένας πιλότος μας έδειξε πως μπορεί να είναι ο καλύτερος πιλότος της Ευρώπης, τώρα μέσα σ’ αυτήν την κρίση, την ώρα που εμείς ίσως είμαστε οι χειρότεροι Βουλευτές, στη χειρότερη συγκυρία, με τη χειρότερη Κυβέρνηση, απέναντι στη χειρότερη κρίση. Εμείς, δυστυχώς, δεν μπορούμε να είμαστε πρώτοι. Ήταν, όμως, πρώτος αυτός ο πιλότος και μπόρεσε να καταφέρει πολλά.
Κύριε Ταμήλο, θα σας παρακαλέσω πάρα πολύ και θα επιμείνω στο εξής. Πρέπει τα επιστημονικά ιδρύματα να διαφυλαχθούν. Αφήστε το άρθρο 24. Περιμένω την απάντησή σας αύριο εναγωνίως. Πρόδηλα, καταφανώς είναι αντισυνταγματικό κατά το άρθρο 109 του Συντάγματος. Πρόδηλα! Μην ακούτε κάποιον άλλον που θα σας πει διαφορετικά. Πρόδηλα! Όμως, πείτε μου πώς θα προστατευθούν τα επιστημονικά ιδρύματα και τι δουλειά έχουμε τώρα εμείς να έλθουμε και να νομοθετούμε ξανά, όταν ο τελευταίος κληρονόμος κατά το Αστικό Δίκαιο σε κάθε περίπτωση είναι το ελληνικό δημόσιο.
Έπρεπε να αλλάξουμε τον τρόπο; Ας τον αλλάξουμε. Πάντως, δεν θα αλλάξουμε φιλοσοφία, δε θα αλλάξουμε καμμία περίπτωση από εκείνες που εσείς τώρα θέλετε καλά και σώνει να δρομολογήσετε. 
Για μένα και για πολλούς Βουλευτές και για πολλές παρατάξεις είναι ύποπτη η συμπεριφορά σας, το να έρχεται αυτό το νομοσχέδιο σε αυτό το Τμήμα Διακοπών, με αυτό το περιεχόμενο. Γιατί δεν επιλέξατε εσείς ξαφνικά να ασχοληθείτε με το να αλλάξετε το νόμο του 1939. Δεν είναι η νομοθετική σας αρτιότητα που το κάνει αυτό. Άλλοι το επέλεξαν. Γι’ αυτό συγχέετε τις σχολάζουσες κληρονομίες με τα εθνικά κληροδοτήματα κατά απαράδεκτο τρόπο.</Speech>
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Ποιοι είναι οι άλλοι;</Speech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Είναι οι άνθρωποι στους οποίους έχετε συμφωνήσει να εκπατρίσετε αυτόν τον τόπο. Είναι οι άνθρωποι οι οποίοι θέλουν τοκογλυφικά να πάρουν ό,τι έχουν δώσει πίσω και ενώ έχουν κερδίσει. Ο κ. Χατζημαρκάκης, ο Ευρωβουλευτής, σήμερα στη Γερουσία πράγματι επιβεβαίωνε ότι η Γερμανία κερδίζει από την κρίση της Ελλάδας. Αυτοί είναι οι άλλοι. Είναι οι άλλοι με τους οποίους έχετε συμφωνήσει να ξεπουλήσετε το άπαν, ώστε να μας πει ο κ. Σταυρίδης ότι, βεβαίως, όποιος δεν συμφωνεί με την εκποίηση του Ελληνικού να πάει να…Αυτό είπε ο κ. Σταυρίδης. Ε, λοιπόν, εγώ είμαι από αυτούς που δεν συμφωνούν με την εκποίηση του Ελληνικού. Ας έρθει ο κ. Σταυρίδης, αυτός ο άνθρωπος, να μου το πει κατάμουτρα. 
Ξέρω πάρα πολύ καλά ότι τις γερμανικές αποζημιώσεις δεν θα τις ζητήσετε ποτέ. Ξέρω πάρα πολύ καλά ότι θα είστε οι άνθρωποι που μέχρι τέλους θα προσκυνάτε, δεν θα έχετε σημαία μπροστά σας να σας καθοδηγεί. Το ξέρω πάρα πολύ καλά. Όμως, θυμηθείτε τι είπε ο Τζον Άνταμς, ο δεύτερος Πρόεδρος των Ηνωμένων Πολιτειών: «Μια χώρα, ένα έθνος, κατακτάται ή με το σπαθί ή με το χρέος». Είμαστε στη δεύτερη περίπτωση, δυστυχώς. Υπάρχουν, όμως, άμυνες και ελπίδα.
Ευχαριστώ.
(Χειροκροτήματα από την πτέρυγα των ΑΝΕΛ)</Speech>
<Speech><Parlmember>ΓΕΩΡΓΙΟΣ ΝΤΑΒΡΗΣ</Parlmember>: Ν’ ανοίξετε τους λογαριασμούς, να τους ελέγξετε.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε, κύριε Γιοβανόπουλε.
Ο κ. Αρτέμιος Ματθαιόπουλος από τη Χρυσή Αυγή έχει το λόγο.</ChairmanSpeech>
<Speech><Parlmember>ΑΡΤΕΜΙΟΣ ΜΑΤΘΑΙΟΠΟΥΛΟΣ</Parlmember>: Ευχαριστώ, κυρία Πρόεδρε.
Πρωτίστως, είμαι υποχρεωμένος να τοποθετηθώ πάνω στο ζήτημα που προέκυψε σχετικά με τις δηλώσεις δύο Βουλευτών, ενός του ΣΥΡΙΖΑ και ενός του ΠΑΣΟΚ, ότι αναγνωρίζουν τουρκική μειονότητα στη Θράκη.
Νιώθω πρώτα ηθική δικαίωση γιατί εγώ ο ίδιος είμαι ένας εκ των δύο Βουλευτών του κινήματος, που πριν από κάποιους μήνες σε αυτήν εδώ την Αίθουσα, σ’ αυτήν την ίδια θέση, είχα αποδείξει και είχα αναδείξει το ζήτημα ότι οι συγκεκριμένοι Βουλευτές, ο κ. Χατζηοσμάν και ο κ. Καραγιουσούφ, είναι ενεργούμενα τουρκικών συμφερόντων, για να εισπράξω τη χλεύη και τις αντιδράσεις απ’ όλες τις πτέρυγες της Βουλής. Να, λοιπόν, που σήμερα με τις δηλώσεις τους αποδεικνύουν αυτό που έλεγε η Χρυσή Αυγή πριν από πολλούς μήνες. 
Επειδή όλοι έχουν το δικαίωμα να υπερασπιστούν τον εαυτό τους –το αναγνωρίζω, φυσικά- και επειδή οι Βουλευτές των κομμάτων, τόσο του ΠΑΣΟΚ όσο και του ΣΥΡΙΖΑ, είπαν ότι δεν έχουμε το δικαίωμα να αναφερόμαστε σε άτομα απόντα από την Αίθουσα –είμαι από τους πρώτους που συμφωνούν- τους καλώ επίσημα να έλθουν, επιτέλους, σ’ αυτήν εδώ την Αίθουσα και να απαντήσουν μονολεκτικά με ένα «ναι» ή «όχι» αν αναγνωρίζουν τουρκική μειονότητα στη Θράκη. Και να μην επικαλεστούν διάφορες αρλούμπες ότι είναι Βουλευτές του ελληνικού Κοινοβουλίου. Δεν μας αρκεί αυτή η απάντηση. Ένα «ναι» ή ένα «όχι» αρκεί.
Επειδή Βουλευτής που κατάγεται από τον Έβρο και ζει στον Έβρο περιέγραψε την κατάσταση –και συνηγορώ 100% γιατί έχω ιδία άποψη- και πήρε την απάντηση από ένα Βουλευτή της Νέας Δημοκρατίας «δεν μπορούν οι Θρακιώτες να παραπονιούνται για την τουρκική επιθετικότητα, τι να πουν οι νησιώτες του Αιγαίου;», παροτρύνουμε σήμερα κιόλας αυτόν το Βουλευτή να τηλεφωνήσει στον προϊστάμενό του, τον Πρωθυπουργό, να πει τα παράπονά του στον ίδιο και να του ζητήσει, αντί να τρέχει σε οβάλ γραφεία περιχαρής, να κάνει πράξη αυτό που υποσχέθηκε προεκλογικά, να χαράξει και να οριοθετήσει αποκλειστική οικονομική ζώνη, για να βάλει ένα τέλος στην επιθετικότητα των Τούρκων. 
Όμως, θέλω να είμαι και δίκαιος. Δεν φταίνε μόνο οι Βουλευτές του ΠΑΣΟΚ και του ΣΥΡΙΖΑ, φταίνε και στελέχη της κυβέρνησης της Νέας Δημοκρατίας. Τώρα πρόσφατα στέλεχος της Κυβέρνησης από την προσφυγομάνα Θεσσαλονίκη, όπου είναι ακόμα νωπές οι μνήμες για τη σφαγή στον Πόντο και στη Μικρά Ασία, παραβρέθηκε σε εγκαίνια Μουσείου του Κεμάλ Ατατούρκ, όπου αναφέρθηκε στην Κωνσταντινούπολη ως Ιστανμπούλ. 
Αυτή είναι η κατάντια σας και όσο συμπεριφέρεστε κατ’ αυτόν τον τρόπο ενάντια στην ιστορική μνήμη εμείς θα καταδεικνύουμε όλα αυτά τα κακώς κείμενα. Είναι πρώτο μας μέλημα και χρέος. 
Σε ό,τι αφορά το Προεδρείο –και επικαλούμαι τη θεσμική του ιδιότητα, δεν είναι προσωπική η παρατήρηση- ο απερχόμενος Πρόεδρος έκανε μομφή σε κάποιον Βουλευτή, λέγοντάς του ότι ως νέος κοινοβουλευτικός δεν μπορεί να συμπεριφέρεται με τρόπο που να μη σέβεται τον Κανονισμό και τις εργασίες της Βουλής. Είμαι και εγώ νέος Βουλευτής. Και εγώ, όπως και οι υπόλοιποι Βουλευτές του κινήματος, έχουμε αποδείξει ότι σεβόμαστε πολύ περισσότερο τους κανονισμούς από εσάς τους ίδιους. 
Θα σας πω συγκεκριμένα τι εννοώ. Πόσες φορές εδώ μέσα έχουμε συζητήσει για ζητήματα αντισυνταγματικότητας, όταν κάθε λίγο και λιγάκι φέρνετε διατάξεις άσχετες με τα θέματα που έχουμε να συζητήσουμε, όταν κάθε λίγο και λιγάκι νομοθετείτε με πράξεις νομοθετικού περιεχομένου και όταν στο παρά πέντε –κυριολεκτικά στο παρά πέντε- φέρνετε πράξεις με τη διαδικασία του κατεπείγοντος για να ψηφιστούν την επόμενη μέρα το πρωί;
Θα γίνω πιο συγκεκριμένος. Στις 19.40΄ σήμερα το βράδυ λάβαμε μία αιτιολογική έκθεση των εκατόν πενήντα σελίδων περίπου, για την οποία θα κληθούμε αύριο το πρωί ως Βουλευτές να εκφράσουμε τη γνώμη μας. Θέλετε να δούμε και το περιεχόμενο για να γελάσουμε; Είναι –επιτρέψτε μου να διαβάσω τον τίτλο αυτολεξεί- «Κύρωση της σύμβασης παραχώρησης του αποκλειστικού δικαιώματος παραγωγής, λειτουργίας, κυκλοφορίας, προβολής και διαχείρισης των κρατικών λαχείων». 
Υπενθυμίζω –διότι κάποιοι θα πουν ότι δεν υπάρχει κάτι το ύποπτο, είναι ένα σύνηθες νομοσχέδιο- ότι πριν κάποιους μήνες, αν δεν απατώμαι, ο ΟΠΑΠ με δικά του χρήματα αγόρασε τα κρατικά λαχεία. Αφού τον ξεπουλήσατε μέσω του ΤΑΙΠΕΔ, τον παραχωρήσατε στον Μελισσανίδη, ο οποίος όλως τυχαίως θα έχει τώρα στην κυριότητά του δωρεάν τα κρατικά λαχεία. 
Άρα, λοιπόν, όταν εμείς λέμε ότι είστε ενεργούμενα μεγάλων επιχειρηματικών ομίλων και εσείς λέτε ότι είναι συμπτώσεις, τα ίδια τα γεγονότα σας διαψεύδουν μέρα με τη μέρα. 
Ας έρθουμε, όμως, στο ζητούμενο. Είμαι της άποψης ότι πρέπει η νομοθετική εξουσία να νομοθετεί εις όφελος των Ελλήνων και της Ελλάδος. Και επειδή η σημερινή συζήτηση αφορά ένα νομοσχέδιο το οποίο θα μπορούσε να συζητηθεί στο γενικότερο πλαίσιο της οικονομίας, αφού μιλάμε για αξιοποίηση ή διαχείριση περιουσιακών στοιχείων, οι τοποθετήσεις μας θα πρέπει να έχουν ως γνώμονα την προαναφερόμενη αρχή. Δυστυχώς, κάτι τέτοιο δεν συνέβαινε, δεν συμβαίνει και δεν πρόκειται να συμβεί ποτέ. Αυτό το αποδεικνύουν και τα γεγονότα και οι αριθμοί που τόσο συχνά-πυκνά εσείς οι ίδιοι αρέσκεστε να επικαλείστε. 
Το ιστορικό της διαδρομής της οικονομίας από αρχής επιβολής του μνημονίου μέχρι σήμερα –αυτά δηλαδή περίπου τα τριάμισι με τέσσερα έτη- αποδεικνύει σε τι αποκαρδιωτικό σημείο έχουμε φθάσει ως χώρα και ως οικονομία. Αφού έχουμε ως τελικό προορισμό τη γενικώς και αορίστως ανάπτυξη του κ. Σαμαρά –που εγώ προσωπικά δεν έχω καταλάβει τι εννοεί με τον όρο «ανάπτυξη»- και με όχημα το success story –ανέκδοτο!- οδηγηθήκαμε στο χάος.
Και επειδή έχουν ειπωθεί πολλά για το success story, να μερικές από τις μεγάλες «επιτυχίες» της Κυβέρνησης. Περικοπές μισθών και συντάξεων, ολοένα και πιο σκληρά φορολογικά μέτρα, φορολογικές ανισότητες, όπως αυτές που αποκαλύψαμε από αυτήν εδώ την Αίθουσα για το ύψος της βουλευτικής αποζημίωσης και το ποσοστό φορολόγησης αυτής, για τη λεηλασία του πλούτου των Ελλήνων καταθετών από τις τράπεζες και τις φήμες, που δεν έχετε διαψεύσει, για τους πλειστηριασμούς της πρώτης κατοικίας. 
Να, λοιπόν, που με αυτές τις «επιτυχημένες» ενέργειες φθάσαμε στο ακριβώς αντίθετο από το επιθυμητό και το ζητούμενο. Επιβάλαμε το μνημόνιο για να συρρικνώσουμε το δημόσιο χρέος και καταφέραμε μέσα σε τριάμισι χρόνια να το εκτινάξουμε –ακούστε!- στα 321 δισεκατομμύρια ευρώ, πολύ μεγαλύτερο ποσό από αυτό που είχαμε το 2009 και που σε ποσοστό αντιστοιχεί περίπου στο 180% του ΑΕΠ. 
Θα μιλήσω λίγο για το ΤΑΙΠΕΔ γιατί είναι μια λέξη-κλειδί. Πολλοί αναφέρθηκαν στο ΤΑΙΠΕΔ. Εμείς έχουμε διαφορετική γνώμη. Ευθύς εξαρχής είχαμε διαφωνήσει, λέγοντας ότι το Ταμείο Αξιοποίησης της Ιδιωτικής Περιουσίας του Δημοσίου, που εσείς ονομάζετε ανάπτυξη και επένδυση, για εμάς είναι ένα μεγάλο ξεπούλημα. 
Θα μιλήσουμε συγκεκριμένα: 
Ξεπουλήσατε εταιρείες οι οποίες διαχειρίζονται την ενέργεια, έτσι ώστε σταδιακά η Ελλάδα να γίνει μια χώρα ενεργειακά εξαρτώμενη από τρίτες ανταγωνιστικές χώρες.
Ξεπουλήσατε βιομηχανίες και εταιρείες οι οποίες παρασκευάζουν πολεμικό υλικό, διαλύοντας, κυριολεκτικά, την εθνική άμυνα, καταρρακώνοντας το Στρατό, με αποτέλεσμα η Ελλάδα να παραμένει εκτεθειμένη σε οποιαδήποτε απειλή. Υπενθυμίζω –επειδή είναι και επίκαιρο- τι γίνεται αυτήν τη στιγμή στη Συρία. Και είναι εξελίξεις οι οποίες προφανώς πρέπει να σας ανησυχήσουν.
Μεταξύ άλλων ξεπουλήσατε και εταιρείες συγκοινωνιών, τον ΟΠΑΠ κ.ο.κ..
Δείτε τώρα το πολύ ωραίο, καθώς τα γεγονότα πάντοτε –επειδή εμείς είμαστε οι ακραίοι, δεν έχουμε θέσεις και δεν ξέρουμε τι μας γίνεται, όπως μας λέτε- έρχονται να επιβεβαιώσουν αυτό που μόλις προείπα. Έχω εδώ στα χέρια μου μία έκθεση του Ευρωπαϊκού Μηχανισμού Σταθερότητας, του ESM, η οποία λέει ότι όλη η περιουσία του ΤΑΙΠΕΔ θα πρέπει να παραχωρηθεί σε ξένους επενδυτές, ξένους μάνατζερ, να συσταθεί μία εταιρεία στο εξωτερικό, η οποία μετά θα έχει το δικαίωμα να ιδρύσει άλλες θυγατρικές εταιρείες σε τρίτες χώρες για να πουλήσει, να ξεπουλήσει, να παραχωρήσει την περιουσία χωρίς η ελληνική Κυβέρνηση να έχει την παραμικρή ανάμειξη. Και μάλιστα –προς επιβεβαίωση- υπάρχει δημοσίευση σε γερμανική εφημερίδα του προέδρου του Συνδέσμου Γερμανών Βιομηχάνων ο οποίος λέει ότι, πράγματι, η Ελλάδα έχει περιουσία αξίας εκατομμυρίων ευρώ, η οποία θα πρέπει να υποθηκευτεί σε αυτούς τους ξένους δανειστές, έτσι ώστε εάν εμείς αύριο, μεθαύριο δεν ξεπληρώσουμε το χρέος μας, να έχουν σίγουρα τα χρήματα στην τσέπη τους. 
Άρα, αυτό που ονομάζατε εσείς «αξιοποίηση του δημοσίου», έρχεται ο ίδιος ο Σύνδεσμος Γερμανών Βιομηχάνων να πει ότι δεν είναι αξιοποίηση αλλά ξεπούλημα. Και είπε πως «εάν θέλετε να είστε σωστοί στις υποχρεώσεις σας, θα κάνετε ό,τι σας υποδείξουμε». 
Για το λόγο, λοιπόν, αυτό ζητάμε άμεση σύγκληση της Επιτροπής Οικονομικών Υποθέσεων της Βουλής, για να απαντήσετε ή εσείς ή ο προϊστάμενός σας για το περιεχόμενο της έκθεσης και για το τι θέλετε να κάνετε γι’ αυτό το πολύ σημαντικό ζήτημα.
Θα θέλαμε να καταθέσουμε το έγγραφο αυτό στα Πρακτικά της Βουλής. Περιμένουμε τις ενέργειές σας.
(Στο σημείο αυτό ο Βουλευτής κ. Αρτέμιος Ματθαιόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Εις ό,τι αφορά το σχέδιο νόμου και επειδή έδωσα πολύ μεγάλη βαρύτητα στο ΤΑΙΠΕΔ, θεωρούμε ότι αυτό που πάτε να κάνετε είναι ένα ΤΑΙΠΕΔ άλλου τύπου, που θα έχει ως αντικείμενο την αξιοποίηση των κληροδοτημάτων.
Για τις τροπολογίες αξίζει να πούμε -μιας και το είπα στην αρχή της αγόρευσής μου- ότι η τροπολογία με γενικό αριθμό 736 μάς ζητά να ψηφίσουμε τροπολογίες που δεν έχουν καμμία σχέση με το προς ψήφιση νομοσχέδιο, ενώ στην ίδια τροπολογία, στο άρθρο 7, περιέχονται διατάξεις οι οποίες βάσει του άρθρου 72 του Συντάγματος θα πρέπει να ψηφίζονται στην Ολομέλεια της Βουλής και όχι στα Θερινά Τμήματα. 
Άρα, ξεκάθαρα εδώ προκύπτει πρώτα απ’ όλα ζήτημα αντισυνταγματικότητας. 
Επειδή, όμως, η αντισυνταγματικότητα είναι νόμος εδώ πέρα, το αντιπαρέρχομαι και προχωράω. Δεν περιμένω κάτι διαφορετικό. 
Εις ό,τι αφορά το σχέδιο νόμου στο σύνολό του έχουμε την εντύπωση ότι εδώ υπάρχει μία έμμεση ομολογία αποτυχίας του δημόσιου τομέα. Το δημόσιο δεν αναλαμβάνει την ευθύνη να διαχειριστεί την περιουσία του και περιμένει μία ελεγκτική εταιρεία να κάνει αυτό που θα έπρεπε να κάνει το ίδιο, εσείς, με τη λογική ότι δεν υπάρχει κανένας λόγος ανησυχίας, δεν υπάρχει καμμία υποψία αδιαφανών διεργασιών, γιατί ο πρώτος και κύριος μέτοχος, στο 100%, είναι το ελληνικό δημόσιο. Ναι, αλλά οι εταιρείες θα συνεχίζουν να δρουν μέσα στο πλαίσιο του ιδιωτικοοικονομικού κέρδους, που σημαίνει ότι –αυτό το ξέρετε από το γυμνάσιο, όλοι το γνωρίζουμε- αντικειμενικός σκοπός μιας εταιρείας είναι το κέρδος. Επομένως, μία τέτοια εταιρεία η οποία θα έχει ως μέτοχο το δημόσιο αλλά θα είναι στην ουσία ιδιωτική, θα επιδιώκει το κέρδος. Πώς; Με το ξεπούλημα όπως ο προηγούμενος ΤΑΙΠΕΔ που σας ανέλυσα προηγουμένως. 
Και επειδή πολύ σύντομα θα δούμε να συμβαίνουν πράγματα και θάματα –το περιμένουμε, άκουσα με πολύ μεγάλη προσοχή τις τοποθετήσεις όλων των Βουλευτών- θα υπενθυμίσω το πιο πρόσφατο παράδειγμα αδιαφάνειας, όπου πάλι εγγυητής ήταν το δημόσιο αλλά όλοι είδαμε τι έγινε. «Κτηματολόγιο Α.Ε.». Βγήκε ο Επιθεωρητής Δημόσιας Διοίκησης και είπε ότι αυτή η εταιρεία ήταν ένα άντρο διαφθοράς, ότι εκεί μέσα γίνονταν σημεία και τέρατα. Η εταιρεία δεν επιτέλεσε το σκοπό για τον οποίο είχε συσταθεί, ξόδεψαν τα δημόσια ταμεία εκατομμύρια ευρώ και στην ουσία –για να το πω λαϊκά- κάνατε μία τρύπα στο νερό.
Άρα, εμένα το νομοσχέδιο δεν μου δίνει καμμία απολύτως εγγύηση ότι οι ελεγκτικές εταιρείες θα επιτελέσουν το σκοπό για τον οποίο συστήνονται. Επομένως, θεωρώ ότι κάτι τέτοιο δεν υπάρχει λόγος να γίνει. Στο κάτω-κάτω το ίδιο το πνεύμα του νομοσχεδίου είναι αντίθετο προς τον ευεργέτη ο οποίος μέσα από τα κληροδοτήματά του, εκφράζοντας στο μέγιστο βαθμό τη φιλοπατρία του, θέλει να προσφέρει κάτι στην πατρίδα και στο έθνος του. Το δημόσιο, όμως, αντί να το αξιοποιήσει, το αφήνει βορά σε ιδιωτικές ελεγκτικές εταιρείες.
Για να μη μακρηγορώ, θα κλείσω, λέγοντας ότι θεωρούμε ως Χρυσή Αυγή ότι στόχος του παρόντος νομοσχεδίου είναι να βάλετε χέρι στη δημόσια περιουσία. Θα έχουμε σαν αποτέλεσμα ξανά την κατασπατάληση δημοσίων πόρων με τους γνωστούς διορισμούς «ημετέρων» και αρεστών. Διότι κάθε εταιρεία έχει και λειτουργικά έξοδα, φερ’ ειπείν, πληρωμές συμβούλων, πληρωμές υπαλλήλων, έξοδα παραστάσεων κ.ο.κ.. Και επειδή γνωρίζουμε στην Ελλάδα τι συμβαίνει, δεν γεννηθήκαμε σε άλλον πλανήτη, είμαστε βέβαιοι ότι αυτά θα συνεχίσουν να γίνονται και στο μέλλον.
Γι’ αυτούς και για πολλούς άλλους λόγους, λοιπόν, καταψηφίζουμε επί της αρχής το παρόν σχέδιο νόμου.
Ευχαριστώ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε, κύριε Ματθαιόπουλε.
Ο Κοινοβουλευτικός Εκπρόσωπος της Δημοκρατικής Αριστεράς κ. Νικόλαος Τσούκαλης έχει το λόγο.</ChairmanSpeech>
<Speech><Parlmember>ΝΙΚΟΛΑΟΣ ΤΣΟΥΚΑΛΗΣ</Parlmember>: Ευχαριστώ πολύ, κυρία Πρόεδρε.
Η συνάδελφός μας, η κ. Ασημίνα Ξηροτύρη, με τη συμμετοχή της στις συνεδριάσεις των επιτροπών που επεξεργάστηκαν το συγκεκριμένο νομοσχέδιο, καθώς επίσης και σήμερα ο ειδικός αγορητής μας, ο κ. Σπύρος Λυκούδης, τοποθετήθηκαν επί της ουσίας, πραγματικά, επί του νομοσχεδίου και κατέληξε ως θέση της Δημοκρατικής Αριστεράς ότι το στηρίζουμε επί της αρχής. Το στηρίζουμε επί της αρχής, επειδή έχουμε γνώση και του περιεχομένου του συγκεκριμένου νομοσχεδίου, καθώς επίσης επειδή δεν επικαλούμαστε προσχηματικές αιτιολογίες και δεν εφευρίσκουμε χάριν κομματικών αντιπαραθέσεων μετέωρες επιχειρηματικές βάσεις, προκειμένου να πούμε το ένα ή το άλλο.
Θέλω να είμαι πιο συγκεκριμένος προκειμένου να γίνω κατανοητός και επειδή, κυρία Πρόεδρε, είστε και νομικός, όπως και ο κ. Γιοβανόπουλος είναι νομικός, θα επαναλάβω για άλλη μία φορά σ’ αυτήν εδώ την Αίθουσα ότι δεν υπάρχει χειρότερο πράγμα, από το να απεκδυόμαστε των ιδιοτήτων μας προκειμένου να εξυπηρετήσουμε πολιτικές σκοπιμότητες. Δηλαδή, νομικοί να δηλώνουν και να προσποιούνται ότι δεν κατανοούν.
Πρώτον, κύριε Γιοβανόπουλε, επειδή είστε ο μόνος, απ’ ό,τι βλέπω, παρών νομικός εδώ, θα σας πω ότι το άρθρο 24 αναφέρεται στο Κεφάλαιο «Εκκαθάριση περιουσιών προς το δημόσιο χωρίς όρο». Δεν αναφέρεται στις κοινωφελείς περιουσίες, δεν αναφέρεται στα κοινωφελή ιδρύματα και επειδή το επιχείρημα ήταν όλων των κομμάτων της Αντιπολίτευσης, θέλω να διευκρινίσω το εξής. Κατάλειψη περιουσίας-κληρονομιάς χωρίς όρο, σημαίνει ότι ένας οποιοσδήποτε πολίτης καταλείπει την περιουσία του στο δημόσιο, θέλοντας η περιουσία του αυτή να προσαυξήσει τον κρατικό προϋπολογισμό. Πάρτε τα και εκμεταλλευτείτε τα όπως θέλετε. Αυτό αφορά το άρθρο 24. Δεν αφορά περιουσίες οι οποίες καταλείπονται προκειμένου να αποτελέσουν κοινωφελή περιουσία. Εάν υπάρχει κάποιος, ο οποιοσδήποτε εδώ μέσα, που να θεωρεί ότι το διαμέρισμα ή οποιοδήποτε άλλο ακίνητο καταλείπει ο οποιοσδήποτε πολίτης χωρίς όρο δεν πρέπει να εγγράφεται ως ιδιωτική περιουσία του δημοσίου, τότε να μας το πει. Είναι η κλασική περίπτωση ιδιωτικής περιουσίας του δημοσίου αυτό.
Έτσι, λοιπόν, να το περιορίσουμε και να πούμε ότι κανένα ακίνητο περιουσίας που καταλείπεται προκειμένου να αποτελέσει κοινωφελή περιουσία, δηλαδή, προς εξυπηρέτηση σκοπού, δεν μπορεί κανένας Υπουργός να το πουλήσει, επειδή γουστάρει. Τελεία και παύλα. Είναι η κλασική προστασία του άρθρου 109 του Συντάγματος.
Καμμία μα καμμία πράξη κατά αυτών των περιουσιών δεν μπορεί να κάνει η εκτελεστική εξουσία, χωρίς να λάβει την προηγούμενη άδεια του Εφετείου Αθηνών, όπως ίσχυε μέχρι τώρα. Δυστυχώς, ο κύριος Υπουργός επιμένει στο να διατηρεί ως αποκλειστικά αρμόδιο γι’ αυτές τις περιπτώσεις το εφετείο Αθηνών, ουσιαστικά ευτελίζοντας την επάρκεια των άλλων περιφερειακών εφετείων, που έχουν και τη γνώση των τοπικών ιδιομορφιών και μπορούν να αποφανθούν εγκυρότερα και πληρέστερα όσον αφορά την αιτιολογία τους για την εκπλήρωση ή όχι του σκοπού του συγκεκριμένου ιδρύματος.
Η δεύτερη περίπτωση, αφορά την εμπλοκή των ιδιωτών στη διαχείριση αυτών των περιουσιών. Χρόνια ασκούμε αυτό το επάγγελμα της μαχόμενης δικηγορίας και γνωρίζουμε ότι οι εκτελεστές της διαθήκης είναι ιδιώτες και ότι στο κληροδότημα του «Σκαγιοπουλείου» που υπάρχει στην Πάτρα, σύμφωνα με τη βούληση του διαθέτη, συμμετέχει εκπρόσωπος του δικηγορικού συλλόγου, εκπρόσωπος του ιατρικού συλλόγου, εκπρόσωπος του εμπορικού συλλόγου και δύο έγκριτοι πολίτες. Το πώς επιλέγονται αυτοί οι έγκριτοι πολίτες είναι ζητούμενο αλλά αυτή ήταν η βούληση του διαθέτη. 
Αυτοί, λοιπόν, είναι ιδιώτες. Δεν είναι δημόσιο. Αυτοί τα διαχειρίζονται. Και θα μου πει κάποιος ότι μία τέτοια περίπλοκη περιουσία, μία περιουσία πολυεπίπεδη, με ένα αντικείμενο δέκα εκατομμυρίων ευρώ, μπορεί να τη διαχειριστεί ένα φυσικό πρόσωπο; 
Αντί, λοιπόν, να συζητήσουμε επί της ουσίας και να δούμε πώς μπορούμε να θωρακίσουμε τη λειτουργία ελέγχου του κράτους απέναντι σ’ αυτούς που διοικούν όλα αυτά, καθόμαστε με ιδεοληψίες και λέμε «όχι ο ιδιώτης». Μα τους έχουμε τους ιδιώτες. Αυτοί οι συγκεκριμένοι ιδιώτες, δυστυχώς, με τη σύμπραξη και δημοσίων λειτουργών έχουν καταληστεύσει και λεηλατήσει αυτές τις περιουσίες.
Κυρία Πρόεδρε, το ελληνικό δημόσιο έχει μία ηθική υποχρέωση απέναντι σε όλους αυτούς τους ανθρώπους που διέθεσαν την περιουσία τους υπέρ του ελληνικού δημοσίου και διαχρονικά υπέρ της ελληνικής κοινωνίας και του ελληνικού Έθνους. Έχει μία ηθική υποχρέωση η οποία ξεφεύγει από τις αρμοδιότητες αυτής της Βουλής, η οποία μόνο ελεγκτικές αρμοδιότητες –δηλαδή κοινοβουλευτικό έλεγχο- μπορεί να έχει απέναντι στην εκτελεστική εξουσία. Ξεφεύγει, γιατί πλέον από εκεί και πέρα είναι αρμοδιότητες της εκτελεστικής εξουσίας.
Κύριε Υπουργέ, το νομοσχέδιο είναι καλό. Με ορισμένες βελτιώσεις θα μπορούσε να γίνει ακόμα καλύτερο. Το ζητούμενο είναι η εφαρμογή του. Είναι η δέσμευσή σας, κύριε Υπουργέ, ότι κατά την εκπλήρωση ή συμπλήρωση των προθεσμιών που αναφέρονται σ’ αυτό εδώ το νομοσχέδιο, θα καταθέτετε στην αρμόδια Επιτροπή Θεσμών ή Διαφάνειας ή σε όποια άλλη επιτροπή, τα αποτελέσματα της υλοποίησης. Θα μπορούσατε, κύριε Υπουργέ, να είστε πολύ πιο αποτελεσματικός, αν περιλαμβάνατε μία τέτοια ρύθμιση μέσα στο νομοσχέδιο.
Μία δεύτερη ρύθμιση που θα μπορούσε να γίνει, είναι να υπάρχει γενικευμένο πόθεν έσχες σε όσους διαχειρίστηκαν αυτές τις κοινωφελείς περιουσίες μέχρι τώρα, γιατί είμαστε βέβαιοι –και πρέπει να είστε και εσείς βέβαιος- ότι πολλοί πλούτισαν κατά τη διαχείριση αυτών των περιουσιών. Αυτό, λοιπόν, το οποίο πρέπει να αναλάβετε είναι ακριβώς αυτό.
Συνεχίζω –και δεν θα επεκταθώ- λέγοντας ότι κατά την κατάθεση ενός σχεδίου νόμου από οποιαδήποτε κυβέρνηση, προκειμένου να γίνει η επεξεργασία και η τελική ψήφιση, προκαλεί άσχημες επιπτώσεις το να συνδέεται αυτό το νομοσχέδιο και το περιεχόμενό του με το χαρακτήρα της κυβέρνησης. Δηλαδή, επειδή οποιαδήποτε κυβέρνηση μπορεί να είναι κυβέρνηση μνημονιακή ή οτιδήποτε άλλο, εφευρίσκω λόγους για να καταψηφίσω το νομοσχέδιο, επειδή ακριβώς είναι αυτός ο χαρακτήρας της κυβέρνησης. 
Έτσι ακυρώνεται η λειτουργία οποιασδήποτε Βουλής. 
Εμείς, ως Δημοκρατική Αριστερά, μ’ αυτά τα κριτήρια και αξιολογικά στοιχεία αποτιμούμε και αξιολογούμε οποιοδήποτε νομοσχέδιο και τοποθετούμαστε υπέρ ή κατά.
Να φέρω ένα παράδειγμα. Ίσως να είναι αιρετικό. Ο ν. 2039. Τον αλλάζουμε επειδή ήταν νόμος του Μεταξά ή επειδή πλέον έχει υπερβεί τις δυνατότητές του και έχουμε νέα κοινωνικοπολιτικά δεδομένα; Γιατί η δημοκρατία τον ανέχτηκε επί σαράντα χρόνια, ενώ ήταν νόμος του Μεταξά; Εντάξει, ψηφίστηκε από τον Μεταξά. Όμως, ήταν καλός νόμος. Και σας πληροφορώ ότι δεν φταίει ο νόμος αυτός που λεηλατήθηκε ο δημόσιος πλούτος. Ούτε, κύριε Υπουργέ, οφείλονται σε αυτόν αυτά τα οποία αναφέρονται και περιγράφονται στην αιτιολογική έκθεση αλλά κυρίως στην έκθεση αξιολόγησης και σε αυτά που είπατε εσείς για τις ανεπαρκείς δημόσιες υπηρεσίες, για την έλλειψη μηχανοργάνωσης, τη γραφειοκρατία κ.λπ..
Ένας ήταν ο λόγος. Απλούστατα επειδή η εκάστοτε πολιτική, εκτελεστική εξουσία δεν ήθελε να ελεγχθούν αυτές οι περιουσίες. 
Κύριε Υπουργέ, από αυτές τις περιουσίες πλούτισαν άνθρωποι. Πλούτισαν άνθρωποι της εξουσίας. Από αυτές τις περιουσίες και τους ανθρώπους που αφορούσαν, εκλέχτηκαν Βουλευτές και στηρίχτηκαν κόμματα. Αυτά είναι πάρα πολύ γνωστά. Αυτά πρέπει να τα πούμε, ούτως ώστε να μην επαναληφθούν. 
Ακόμη και ο τρόπος εντοπισμού αυτών των περιουσιακών στοιχείων είναι κρίσιμος, γιατί σας διαβεβαιώνω ότι μέχρι τώρα κάποιοι δεν ήθελαν να εντοπιστούν. 
Αυτά, λοιπόν, πρέπει να έχουμε υπ’ όψιν μας όσον αφορά τα συγκεκριμένα θέματα.
Τώρα, τα επιπλέον στοιχεία όσον αφορά τα επιμέρους άρθρα και τις ενστάσεις που είχαμε διατυπώσει, θα τα επαναλάβουμε και αύριο. Εμείς εξακολουθούμε να θεωρούμε ότι δεν είναι δυνατόν στο άρθρο 82 να διατηρείται, κατ’ εξαίρεση, το καθεστώς των κληροδοτημάτων της Ηπείρου και ειδικά των Ιωαννίνων. Ποια είναι η αιτιολογική βάση που διατηρούνται τα συγκεκριμένα καθεστώτα; Ούτε στην αιτιολογική έκθεση δεν περιγράφονται.
Αύριο θα τοποθετηθούμε συγκεκριμένα επί των άρθρων. 
Ευχαριστώ πολύ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε κι εμείς, κύριε Τσούκαλη.
Το λόγο έχει ο κ. Νίκος Καραθανοσόπουλος, Κοινοβουλευτικός Εκπρόσωπος του Κομμουνιστικού Κόμματος.</ChairmanSpeech>
<Speech><Parlmember>ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ</Parlmember>: Ευχαριστώ, κυρία Πρόεδρε.
Ο Πρωθυπουργός της συγκυβέρνησης, της Νέας Δημοκρατίας και του ΠΑΣΟΚ, χαρακτήρισε στη σημερινή συνάντηση με τον Πρόεδρο της Δημοκρατίας την Ελλάδα ως προπύργιο της σταθερότητας, μίας σταθερότητας η οποία, βεβαίως, έχει να κάνει με την προστασία των μονοπωλιακών ομίλων που τσακίζει καθημερινά τους εργαζόμενους και τις λαϊκές οικογένειες, που θυσιάζει την ικανοποίηση των αναγκών στο βωμό της ανταγωνιστικότητας, της κερδοφορίας αλλά και της διαχείρισης της καπιταλιστικής κρίσης, που το ένα μνημόνιο έρχεται μετά το άλλο, που νέα αντιλαϊκά, αντεργατικά μέτρα σχεδιάζονται με τη φοροεπιδρομή, με την κατάσχεση περιουσιακών στοιχείων από τα λαϊκά –το τονίζω- στρώματα, με την κινητικότητα, με τη διαθεσιμότητα και με τις απολύσεις στο δημόσιο, με την περαιτέρω εμπορευματοποίηση της υγείας, της παιδείας και της πρόνοιας. 
Από αυτήν την άποψη, λοιπόν, διαμορφώνεται ένα περιβάλλον για να θωρακιστούν ακριβώς αυτές οι ανάγκες των μονοπωλιακών ομίλων και να πληρώσει την κρίση ακόμα περισσότερο ο λαός. 
Βεβαίως, η Ελλάδα αποτελεί προπύργιο σταθερότητας και για την υποστήριξη των ιμπεριαλιστικών σχεδιασμών, των ιμπεριαλιστικών επεμβάσεων, όπως αυτή η οποία σχεδιάζεται για το επόμενο διάστημα, άμεσα, για τη Συρία. Προετοιμάζονται τα ιμπεριαλιστικά γεράκια για να πνίξουν στο αίμα τους λαούς της περιοχής. 
Έχουν πολύ μεγάλο θράσος οι εγκληματίες κατά της ανθρωπότητας να μιλάνε για ανθρωπισμό και την προστασία της Συρίας ή για την προστασία της δημοκρατίας.
Όλα αυτά είναι πρόσχημα. Όλα αυτά αποτελούν την ομπρέλα, για να συνεχίσουν το έγκλημά τους. Όλα αυτά αποτελούν πρόσχημα, για να μπορέσουν να εξυπηρετήσουν τα σχέδιά τους, για να ελέγξουν, να μοιράσουν τις αγορές, τις πλουτοπαραγωγικές πηγές και τους δρόμους μεταφοράς των ενεργειακών πηγών. 
Άλλωστε, η επιθετικότητα των ιμπεριαλιστών είναι και απόρροια της όξυνσης των τεράστιων ανταγωνισμών στην ευρύτερη περιοχή, όπως αυτές καταγράφονται, εξαιτίας και της καπιταλιστικής κρίσης. Και αυτή, βεβαίως, θα είναι μία επέμβαση η οποία θα αυξήσει τον κίνδυνο ενός γενικευμένου πολέμου στην περιοχή μας. 
Απ’ αυτήν την άποψη εμείς το λέμε καθαρά. Οι ευθύνες της συγκυβέρνησης είναι τεράστιες, γιατί διαθέτει το έδαφος, τη θάλασσα και τον αέρα για να εφαρμοστούν αυτοί οι ιμπεριαλιστικοί σχεδιασμοί και συμμετέχει ενεργητικά σε αυτούς τους σχεδιασμούς. Και τα άλλα όμως, κόμματα αποδέχονται τις συμβατικές υποχρεώσεις της χώρας μας από τη συμμετοχή της στο ΝΑΤΟ και στην Ευρωπαϊκή Ένωση, ή κρατούν ένα ρόλο των ίσων αποστάσεων και μιλάνε γενικά περί ειρηνικής λύσης. 
Εδώ το λέμε καθαρά. Πρέπει να καταγγελθεί η σχεδιαζόμενη ιμπεριαλιστική επέμβαση στη Συρία. Και, βεβαίως, το ΚΚΕ αυτήν την καταγγέλλει. Και όχι μόνο την καταγγέλλει στα λόγια αλλά φροντίζει να οργανώσει και να στηρίξει την κάθε λαϊκή αντίδραση που θα έχει ως σκοπό να κλείσει η βάση της Σούδας, να μη διατεθούν οι υποδομές -τα λιμάνια, τα αεροδρόμια- της χώρας μας σε αυτούς τους σχεδιασμούς. Καμμία διευκόλυνση σε ΗΠΑ, ΝΑΤΟ και Ευρωπαϊκή Ένωση, στους φονιάδες, δηλαδή, των λαών. Να καταγγελθεί η στρατιωτική συνεργασία της Ελλάδας με το Ισραήλ. Και, βεβαίως, να μην υπάρξει καμμία συμμετοχή των Ελληνικών Ενόπλων Δυνάμεων είτε άμεση είτε έμμεση, σε αυτούς τους σχεδιασμούς. 
Αυτά είναι πολύ σημαντικά ζητήματα. Και, βεβαίως, δεν προκύπτει να απασχολούν γενικότερα τους σημερινούς προβληματισμούς, όπως και γενικά η συζήτηση για το παρόν νομοσχέδιο. Εδώ η Κυβέρνηση τιμά, όπως είπε ο κύριος Υφυπουργός, τους εθνικούς ευεργέτες. Τους τιμάει η Κυβέρνηση τους εθνικούς ευεργέτες! Ποιοι είναι αλήθεια αυτοί οι επονομαζόμενοι «εθνικοί ευεργέτες», αυτοί, τουλάχιστον, στους οποίους το αστικό κράτος απέδωσε αυτόν τον τίτλο; 
Βεβαίως, υπήρξαν και πάρα πολλοί Έλληνες -οι περισσότεροι απ’ αυτούς είναι άγνωστοι και είναι και από το εξωτερικό- οι οποίοι στήριξαν μέσω δωρεών τις ανάγκες της νεολαίας και της λαϊκής οικογένειας για μόρφωση ή για υγεία ή για αποκατάσταση ή και για πολιτισμό. Και αυτοί, βεβαίως, δεν έχουν λάβει τον τίτλο του «εθνικού ευεργέτη», πλην ελαχίστων εξαιρέσεων ενδεχόμενα. Είναι αυτοί, οι οποίοι δώρισαν τις περιουσίες τους χωρίς να ζητάνε αντάλλαγμα. Είναι αυτοί, οι οποίοι δώρισαν τις περιουσίες τους χωρίς να θέλουν να ξεπλύνουν τα εγκλήματά τους. Γιατί, βεβαίως, για το αστικό κράτος δεν αποτελεί εθνικό ευεργέτη ο Ρήγας Βελεστινλής, που έδωσε το σύνολο της περιουσίας του για το μεγάλο διαφωτιστικό του έργο αλλά και την ίδια τη δική του τη ζωή. 
Οι περισσότεροι απ’ αυτούς τους «εθνικούς ευεργέτες», τους οποίους τιμάτε, κύριε Υπουργέ, αλλά και άλλα κόμματα της Αντιπολίτευσης ακόμη -άκουσα τον Κοινοβουλευτικό Εκπρόσωπο των Ανεξαρτήτων Ελλήνων- ήταν πλούσιοι αστοί σε παροικίες του εξωτερικού, που συνέβαλαν στην οικοδόμηση του αστικού κράτους και που με τριάντα αργύρια ξέπλυναν τα εγκλήματα τα οποία έκαναν σε βάρος της χώρας αλλά και του λαού της. 
Τιμάτε, αλήθεια, τον Ανδρέα Συγγρό; Για τα «Λαυρεωτικά» ποιος ήταν υπεύθυνος, που οδήγησε στη χρεοκοπία και την καταστροφή χιλιάδων Ελλήνων, που οδήγησε σε μαζικές αυτοκτονίες; Τιμάτε αυτόν ο οποίος αποτέλεσε έναν από τους παράγοντες για να οδηγηθεί η χώρα στη χρεοκοπία το 1893, προκειμένου να αποκτήσει νέα τραπεζικά προνόμια και πρόσβαση στην Εθνική Τράπεζα και ο οποίος, βεβαίως, είχε τιμηθεί και από τον ίδιο το σουλτάνο δύο φορές μάλιστα; Δηλαδή, τιμάτε αυτόν που ο Κορδάτος χαρακτήρισε «μηχανορράφο» και «επιδέξιο πολιτικάντη». Άλλοι τον έλεγαν «λωποδύτη φιλάνθρωπο», ενώ ο Τύπος της περιοχής τον ονόμαζε «χρυσοκάνθαρο». Αυτόν τιμάτε; 
Τιμάτε αλήθεια τον εθνικό ευεργέτη Τοσίτσα; Ο Μπραΐμης είχε έναν πολύτιμο συνεργάτη, το μεγαλέμπορο της Αιγύπτου Τοσίτσα. Ήταν φίλος του πατέρα του, του Μεχμέτ Αλή και είχε εις Αίγυπτον εκτάσεις ολόκληρους. Αυτός, λοιπόν, εστάθη το «δεξί χέρι» του Μπραΐμη. Έγραφε δεξιά και αριστερά, καλώντας το λαό να προσκυνήσει! Ήταν ο αρχηγός της επιμελητείας του αιγυπτιακού στρατού. Και ο άνθρωπος αυτός, θησαύριζε με το αίμα και τις σάρκες του ελληνικού λαού. Αυτός, λοιπόν, ο κατάπτυστος προδότης εξαγόρασε τον τίτλο του «εθνικού ευεργέτη»! Αυτούς τιμάτε; 
Τιμάτε τους αστούς του παροικιακού κεφαλαίου που έγιναν τσιφλικάδες, οι οποίοι αγόρασαν από το σουλτάνο τεράστιες εκτάσεις πριν από την απελευθέρωση της Θεσσαλίας και οι οποίοι όχι μόνο επλούτισαν από τον ιδρώτα αλλά και από το ίδιο το αίμα των κολλήγων; 
Τιμάτε τον Ζάππα, τον Ζαρίφη, τον Στεφάνοβικ, τον Ζωγράφο, που είχε τον τίτλο του «εφέντη» και ήταν από τους πιο στυγνούς τσιφλικάδες της περιοχής, πρωταγωνιστής κάθε δίωξης ενάντια στους κολλήγους και στο Κιλελέρ; 
Μήπως τιμάτε τον Ζαχάρωφ και τον Μποδοσάκη, που ήταν προμηθευτές και του ελληνικού και του τούρκικου στρατού ταυτόχρονα, ή τους σύγχρονους, όπως τον Λάτση και το έγκλημά του στην «ΠΕΤΡΟΛΑ»; 
Απ’ αυτήν την άποψη, πρέπει ορισμένα πράγματα να μπαίνουν στην πραγματική τους διάσταση και να μην ξεχνάμε την ιστορία του καθενός. 
Βεβαίως, η Κυβέρνηση με το συγκεκριμένο νομοσχέδιο –εμείς το λέμε καθαρά- προχωρά σε έναν εκσυγχρονισμό απαραίτητο και αναγκαίο του νομοθετικού πλαισίου που διέπει τα εθνικά κληροδοτήματα, καταργώντας τον α.ν. 2037/1939. 
Γιατί τον καταργεί αυτόν το νόμο; Γιατί τον αλλάζει; Γιατί, βεβαίως, απηχεί μία παρωχημένη νομική, οικονομική και κοινωνική πραγματικότητα. Απηχεί, δηλαδή, ανάγκες προηγούμενων δεκαετιών. Όχι τις σημερινές. Γι’ αυτό προχωράτε σε αυτόν τον εκσυγχρονισμό. 
Αυτός ο εκσυγχρονισμός είναι καλός; Είναι προς όφελος; Απαντά στις ανάγκες της λαϊκής οικογένειας; Όχι, βέβαια. Και δεν θα μπορούσε να γίνει διαφορετικά, γιατί δεν μπορεί να παρέχετε μία πολιτική που να πατάει σε δύο βάρκες και σε ορισμένα ζητήματα να είναι φιλολαϊκή και σε άλλα να είναι στυγνή, καπιταλιστική, ταξική. Και στο συγκεκριμένο ζήτημα αναδεικνύεται αυτός ο ταξικός χαρακτήρας. 
Εμείς γιατί σας κάνουμε κριτική; Όχι γιατί δεν θέλουμε να κάνετε εκσυγχρονισμό αλλά γιατί αυτός ο εκσυγχρονισμός θα είναι σε βάρος της ικανοποίησης των λαϊκών αναγκών και στα ζητήματα της αξιοποίησης της κοινωφελούς περιουσίας και των διαφόρων κοινωφελών ιδρυμάτων, πέραν από τις σχολάζουσες κληρονομιές που είναι μια άλλη περίπτωση. 
Εντάσσεται η φιλοσοφία που έχετε για την αξιοποίηση αυτών των περιουσιακών στοιχείων, στις γενικότερες και στις συνολικότερες ανάγκες του εκσυγχρονισμού, των προσαρμογών και των αναδιαρθρώσεων, που απαντούν συνολικά στις ανάγκες του αστικού κράτους, της αστικής τάξης και του κεφαλαίου. Δεν θα μπορούσε, βεβαίως, να γίνει διαφορετικά. 
Απ’ αυτήν την άποψη, δεν είναι τυχαίο και δεν μπορεί να ξεκοπεί από τη συνολικότερη προσπάθεια της κυβερνητικής πολιτικής που κάνετε, για να περιορίσετε ακόμη περισσότερο την όποια κρατική παρέμβαση στα ζητήματα της παιδείας, της υγείας, της πρόνοιας και τη συνεχή εμπορευματοποίηση, μέσα από τη διευκόλυνση της ιδέας και των επιχειρηματικών ομίλων άμεσα αλλά πολύ περισσότερο έμμεσα, συγκαλυμμένα μέσα από την επιχειρηματοποίησή τους, μέσα από τη δράση διαφόρων φορέων, όπως είναι οι λεγόμενες «μη κυβερνητικές οργανώσεις», οι λεγόμενοι «κοινωνικοί συνεταιρισμοί» στο πλαίσιο της λεγόμενης κοινωνικής και αλληλέγγυας οικονομίας. 
Σε τρία βασικά ζητήματα εστιάζουμε την κριτική μας: Πρώτον, δεν αποκαθιστάτε τη σημαντική απαξίωση των περιουσιακών στοιχείων, εξαιτίας της εμπλοκής -και με κυβερνητικές εντολές- των περιουσιακών στοιχείων είτε αγοράζοντας μετοχές στο Χρηματιστήριο είτε κρατικά ομόλογα. 
Αυτήν την τεράστια «χασούρα» που είχαν τα κοινωφελή ιδρύματα δεν την αποκαθιστάτε. Την τεράστια «χασούρα» που είχαν τα πανεπιστήμια από τα κρατικά ομόλογα, τα οποία διακρατούσαν, και άλλοι τέτοια οργανισμοί. Καμμία αποκατάσταση! Καμμία φροντίδα να αποκατασταθεί, όταν έχουμε να κάνουμε με αποτέλεσμα της ίδιας της καπιταλιστικής κρίσης και της διαχείρισής της. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεύτερο ζήτημα. Αναθέτετε το διαχειριστικό έλεγχο σε ιδιωτικές ελεγκτικές εταιρείες, γιατί λέτε ότι το δημόσιο δεν μπορεί, ότι οι υπηρεσίες του δημοσίου δεν μπορούν. Γιατί; Επειδή τις έχετε αποδυναμώσει. Βεβαίως και η Οικονομική Επιθεώρηση δεν φτάνει, γιατί την έχετε απαξιώσει τελείως, δεν έχετε το απαραίτητο στελεχικό προσωπικό και ούτε θέλετε βεβαίως ο έλεγχος να περάσει στις ΔΟΥ. Και τι κάνετε; Βάζετε το λύκο -τις ιδιωτικές ελεγκτικές εταιρείες- να φυλάει τα πρόβατα. Λες και οι ιδιωτικές ελεγκτικές εταιρείες είναι αυτές που θα φέρουν τη διαφάνεια, την αξιοπιστία στους ελέγχους. Δεν τις ξέρουμε.
Τρίτο ζήτημα. Διευκολύνετε ακόμα περισσότερο –όχι ότι μέχρι τώρα δε γινόταν- τη σύμφυση των κοινωφελών ιδρυμάτων και των περιουσιακών τους στοιχείων με τα ιδιωτικο-οικονομικά συμφέροντα. Θέλετε ιδιώτη εκκαθαριστή σε σχολάζουσες κληρονομιές που μπορεί να είναι και νομικό πρόσωπο του ιδιωτικού δικαίου. 
Μπορούν να τοποθετούν τα αποθεματικά τους με βάση το άρθρο 35 σε σύνθετα χρηματοοικονομικά προϊόντα. Μα, εδώ καταστράφηκαν από τις μετοχές, από τα ομόλογα. Τώρα κινδυνεύουν να τους κουρευτούν οι καταθέσεις αλλά σύνθετα χρηματοοικονομικά προϊόντα μπορούν να παίξουν και να αναλαμβάνουν και εξειδικευμένους χρηματοοικονομικούς συμβούλους για αυτό, με βάση το άρθρο 35.
Παρέχετε τη δυνατότητα να δίνεται η ανοικοδόμηση ή η ανακαίνιση κτηριακών εγκαταστάσεων σε ιδιώτες. Και εφόσον τα ανακαινίσουν, να μπορούν μετά να αξιοποιούν αυτά τα ακίνητα μέσω μιας μακροχρόνιας σύμβασης. Δίνετε τη δυνατότητα με το άρθρο 54, για ένα παραπέρα βήμα σύναψης προγραμματικών συμβάσεων ανάμεσα σε κοινωφελή ιδρύματα και νομικά πρόσωπα του ιδιωτικού δικαίου που έχουν αντίστοιχους, λέει, σκοπούς, για να βάλουν στο χέρι αυτές τις περιουσίες. Ουσιαστικά είναι θυγατρικές πολυεθνικών επιχειρήσεων και μονοπωλιακών ομίλων. Αυτά τα ζητήματα κάνετε. Και εμείς σ’ αυτά τα πλαίσια λέμε ότι δεν μπορεί να γίνει έτσι, δεν προστατεύεται έτσι. Γι’ αυτό ακριβώς καταγγέλλουμε τη συγκεκριμένη πολιτική.
Το ποιοι θα είναι αυτοί οι θεσμοί που μπορούν να αξιοποιήσουν τη δημόσια περιουσία και την περιουσία των κοινωφελών ιδρυμάτων και τη λειτουργία τους, είναι ψευτοδιλήμματα. 
Εμείς λέμε καθαρά ότι η λειτουργία των κοινωφελών ιδρυμάτων, η αξιοποίηση των κληροδοτημάτων και των σχολάζουσων κληρονομιών, πρέπει να γίνεται με την αποκλειστική ευθύνη του κράτους. Βεβαίως θα μου πείτε ότι το αστικό αυτό κράτος έχει ευθύνη για τη μέχρι σήμερα κατάσταση, για τα χάλια είτε ως άμεσος συνεργός σ’ αυτό το έγκλημα που έχει γίνει είτε ως έμμεσος, ως τελικός ελεγκτής αυτής της κατάστασης. 
Παρ’ όλα αυτά, εμείς μιλάμε για ένα άλλο είδους κράτος, που δε θα είναι συνυφασμένο με τα συμφέροντα των επιχειρηματικών ομίλων του κεφαλαίου, ένα λαϊκό κράτος. Τα κληροδοτήματα, αυτές οι κληρονομιές, πρέπει να αξιοποιούνται ως συμπληρωματικά στοιχεία -και όχι ως υποκατάστατο- στην αναβαθμισμένη και κατ’ αποκλειστικό δημόσιο χαρακτήρα παιδεία, υγεία, πρόνοια, πολιτισμό και αθλητισμό. 
Αυτή είναι η δική μας πρόταση ως ΚΚΕ, γι’ αυτό και καταψηφίζουμε το συγκεκριμένο νομοσχέδιο επί της αρχής.</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε, κύριε Καραθανασόπουλε.
Κύριε Υπουργέ, θα πάρετε το λόγο για δευτερολογία;</ChairmanSpeech> 
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Δεν θα δευτερολογήσει άλλος;</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Θα δευτερολογήσουν και άλλοι συνάδελφοι.</ChairmanSpeech>
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Θα πάρω το λόγο μετά τους συναδέλφους.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ωραία. 
Κύριε Ταμήλο, έχετε το λόγο. Για πέντε λεπτά, σας παρακαλώ.</ChairmanSpeech>
<Speech><Parlmember>ΜΙΧΑΗΛ ΤΑΜΗΛΟΣ</Parlmember>: Αγαπητοί συνάδελφοι της Αντιπολίτευσης, κάνω έκκληση να αποδεχθούμε την κοινή λογική και όχι να επικαλούμαστε σενάρια φιλμ νουάρ, επιστημονικής φαντασίας, προβλέποντας και προεκτείνοντας τη σκέψη μας στο μέλλον όταν αυτά τα πράγματα δεν έχουν βάση μέσω του παρόντος νομοσχεδίου.
Ακούστηκαν από τον εισηγητή του ΣΥΡΙΖΑ υπερβολές: «Θα πέσουν στα χέρια του αδηφάγου κομματικού παρακράτους». «Θα γίνει σταδιακό ροκάνισμα των εθνικών κληροδοτημάτων». Ποιών κληροδοτημάτων; Αυτών που δεν έχουμε ακόμα απογράψει, αυτών που έχουν τα πανεπιστήμια ή αυτών που έχουν σήμερα κάποιοι και νέμονται και εμείς δεν μπορούμε να τους τα πάρουμε επειδή κάποιοι ενοικιαστές σχολαζουσών κληρονομιών δεν πληρώνουν ποτέ ενοίκιο, δεν πληρώνουν ποτέ φόρους και εκμεταλλεύονται ακίνητα; Έχω χαρακτηριστικό παράδειγμα στα Τρίκαλα. Εδώ και ογδόντα χρόνια, κάποιες οικογένειες δεν πληρώνουν πουθενά φόρο, επειδή δεν έχουν εκκαθαριστεί παλιές τράπεζες που πτώχευσαν με την είσοδο των Γερμανών στην πόλη των Τρικάλων. 
Είπαμε –και πρέπει να παραδεχτούμε- κάποια πράγματα. Είναι πραγματικότητα το ότι σήμερα ο θεσμός της ευεργεσίας έχει ατονήσει λόγω της αδυναμίας ελέγχου από το δημόσιο; Παλαιότερα γίνονταν αρκετές δωρεές. Τώρα έχουν σχεδόν σταματήσει, διότι κάποιος που θέλει να γίνει δωρητής βλέπει ότι το δημόσιο δεν μπορεί να ανταποκριθεί. Και τι κάνει, αγαπητοί συνάδελφοι; Ή το δίνει στην εκκλησία -επειδή εμπιστεύεται τον εκάστοτε μητροπολίτη- ή το δίνει σε κάποιο νοσοκομείο ή στον «Ερυθρό Σταυρό». Αποφεύγει, δηλαδή, να το δώσει στο δημόσιο, γιατί βλέπει ότι το δημόσιο δεν μπορεί να διαχειριστεί, να ελέγξει, αυτά που έχουν δώσει παλαιότερα.
Δεύτερη παρατήρηση. Ενώ συμφωνείτε για την ίδρυση του Μητρώου Κοινωφελών Περιουσιών -και μάλιστα επισπεύδετε και λέτε ότι έπρεπε να το είχαμε κάνει εδώ και δώδεκα χρόνια- επιμένετε να γίνει με το υπάρχον προσωπικό των ΔΟΥ, όταν οι ίδιοι οι υπάλληλοι των ΔΟΥ σας λένε ότι μπορούν να διαχειριστούν και να ελέγξουν εκατόν πενήντα –το πολύ- διακόσιες υποθέσεις το χρόνο.
Άρα, πώς θα το κάνουμε αυτό το έργο; Προτείνατε να πάρουμε από έναν υπάλληλο σε κάθε αποκεντρωμένη διοίκηση -που είναι επτά- να πάρουμε δηλαδή επτά υπαλλήλους, για να βοηθήσουν αυτοί. Ξέρετε πόσο αντιστοιχεί το σύνολο των κληροδοτημάτων σε κάθε αποκεντρωμένη διοίκηση; Δύο χιλιάδες περιουσιακά κληροδοτήματα ανά περιφέρεια, από τις δεκατέσσερις χιλιάδες.</Speech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Είπαμε ανάλογα.</Speech>
<Speech><Parlmember>ΜΙΧΑΗΛ ΤΑΜΗΛΟΣ</Parlmember>: Εντάξει. 
Άρα, λοιπόν, πόσα χρόνια να κάνουμε για να τελειώσουμε αυτό το μητρώο; Δεν πρέπει το μητρώο αυτό να το τελειώσουμε έγκαιρα μαζί με το Εθνικό Κτηματολόγιο –που λέμε ότι θα το τελειώσουμε σε πέντε, έξι, επτά χρόνια; 
Επομένως, πρέπει να αποδεχτούμε ότι θέλουμε ένα κράτος του οποίου η εκάστοτε κυβέρνηση, όποια και να είναι –σοσιαλιστική, κεντροδεξιά- μετά από τρία, τέσσερα, πέντε, έξι χρόνια, πρέπει να έχει ένα εργαλείο που να βλέπει ποια είναι η περιουσία και να την κάνει ό,τι θέλει. Με την ψήφο του λαού θα βγει η τότε κυβέρνηση. Ας έχει, λοιπόν, την υποδομή και ας έχει το αρχείο για να κάνει τη σωστή επιλογή.
Θα ήθελα να αναφερθώ και σε δύο άλλα θέματα και να κλείσω. Σχετικά με το άρθρο 24, νομίζω ότι ο κ. Τσούκαλης απάντησε ως νομικός. Όντως, τα ακίνητα αυτά προέρχονται από ιδιωτική συνεισφορά χωρίς όρο και ο χαρακτηρισμός «ιδιωτική περιουσία», προφανώς, υποδηλώνει την προέλευση που προέρχεται το ακίνητο. 
Δεν είμαι δικηγόρος για να αναλύσω λεπτομέρειες, πάντως εδώ στο ίδιο άρθρο λέει ότι δεν εκποιούνται τα ακίνητα, παρά μόνο με έγκριση της δημόσιας αρχής. Άρα είτε είναι έτσι είτε αλλιώς, πρέπει να αποφασίσει το δημόσιο -το κράτος δηλαδή- τι θα το κάνει. Επομένως, πολύ μικρή σημασία έχει ο χαρακτηρισμός.
Θα αναφερθώ τώρα σε μία άλλη συνάδελφο του ΣΥΡΙΖΑ, που είπε για τα πανεπιστήμια ότι θα πάρει το κράτος τα πανεπιστημιακά ακίνητα. Πού το λέει αυτό; Αυτό είναι ψέμα. Κανένα ακίνητο πανεπιστημιακής διαχείρισης, κληροδοτήματος δηλαδή που έχει δοθεί σε κάποιο πανεπιστήμιο, δεν πρόκειται και δεν μπορεί να πειραχτεί. 
Όμως ο Έλληνας φορολογούμενος, έχει την απαίτηση να ξέρει πώς οι πρυτανείες και οι πανεπιστημιακές αρχές διαχειρίζονται αυτά τα ακίνητα, ποιοι τα μισθώνουν, ποιοι τα εκμεταλλεύονται τόσα χρόνια. Δεν πρέπει κάποια στιγμή εμείς να καταγράψουμε και να δώσουμε στον πολίτη να ξέρει αν το Χ πανεπιστήμιο κάνει καλή αξιολόγηση ή αν το Ψ δεν κάνει, για την περιουσία και για την αξιοποίηση;
Και, εν πάση περιπτώσει, ποιος έδωσε την περιουσία στα πανεπιστήμια; Πλην του Μετσόβιου Πολυτεχνείου και της Αθήνας, το Πανεπιστήμιο Θεσσαλίας, οι Δήμοι Λάρισας, Τρικάλων και Μαγνησίας έδωσαν όλη την περιουσία. Δεν ανήκει σε αυτούς τους πανεπιστημιακούς η περιουσία! Δεν θα ελέγξει ο Δήμος Τρικάλων ή ο δημότης Τρικάλων που έδωσε όλα αυτά τα ακίνητα, τα οικόπεδα, τι κάνουν αυτά τα ακίνητα οι εκάστοτε αρχές; Άρα, έχουμε καθήκον να το ελέγξουμε. Πάντα πρέπει να ελέγχονται, τα πάντα.
Τέλος, για το άρθρο 10 παράγραφος 2, που λέει ότι η επίλυση των διαφορών γίνεται με το Εφετείο Αθηνών, σας ρωτώ, κύριε Υπουργέ. Οι εφέτες των Αθηνών είναι καλύτεροι από τους εφέτες –να μην πω της Θεσσαλίας που έχουμε τους καλύτερους!- της Θεσσαλονίκης;
Στο σημείο αυτό θέλω να πω το εξής. Το παλιό προνόμιο του δικαστικού μονοπωλίου της Αθήνας, δεν πρέπει κάποια στιγμή να εκχωρήσει κάποια δικαιώματα στην υπόλοιπη περιφέρεια; Σας έχω πει και στην επιτροπή για μία υπόθεση ανταλλαγής του Νοσοκομείου Τρικάλων με το δήμο που είναι τέσσερα χρόνια στο Εφετείο Αθήνας και λόγω των διαδοχικών εκλογών, απεργιών, κ.λπ. δεν έχει ακόμα εκδικαστεί μία συμφωνημένη ανταλλαγή μεταξύ νοσοκομείου και δήμου. Εδώ και τέσσερα χρόνια!
Άρα, λοιπόν, θεωρώ ότι είναι λάθος να διατηρούμε το προνόμιο αυτό. Νομίζω ότι και οι άλλες παρατάξεις και τα άλλα κόμματα το έχουν πει. 
Αγαπητοί συνάδελφοι, τελειώνω λέγοντας ότι θα είμαι ευτυχής αν σε τρία-τέσσερα χρόνια έχουμε Μητρώο Κοινωφελών Περιουσιών ως κτήμα της ελληνικής κοινωνίας, για να το διαχειριστεί ο ελληνικός λαός με την κυβέρνηση που θα εκλέξει τότε. Πιστεύω ότι μπορούμε πριν την ολοκλήρωση των Κτηματολογίων να έχουμε ολοκληρώσει το Μητρώο Κοινωφελών Περιουσιών και η προσπάθεια αυτή που γίνεται σήμερα είναι μία εθνική προσπάθεια. 
Όπως είπε ο κ. Τσούκαλης, το ότι έκανε το νόμο ο Μεταξάς δεν σημαίνει ότι δεν ήταν καλός νόμος. Άρα, το ότι θα κάνει αυτή η σημερινή Κυβέρνηση με τη βοήθεια όλων έναν καινούργιο νόμο, δεν σημαίνει ότι ο νόμος αυτός δεν μπορεί να είναι καλός, επειδή τον έκανε η Κυβέρνηση της Νέας Δημοκρατίας με τη συνεργασία του ΠΑΣΟΚ και των άλλων δυνάμεων.</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ολοκληρώστε, κύριε συνάδελφε.</ChairmanSpeech>
<Speech><Parlmember>ΜΙΧΑΗΛ ΤΑΜΗΛΟΣ</Parlmember>: Άρα, λοιπόν, καλώ ακόμα μία φορά να ενγκύψουμε στα άρθρα και να συμφωνήσουμε στο καλύτερο δυνατό αποτέλεσμα.
Ευχαριστώ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε, κύριε Ταμήλο. 
Το λόγο έχει ο κ. Γάκης, Βουλευτής του ΣΥΡΙΖΑ.</ChairmanSpeech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember> : Ευχαριστώ, κυρία Πρόεδρε.
Εγώ καταλαβαίνω τον κ. Ταμήλο, την Κυβέρνηση και την αγωνία που την διακατέχει, από την τοποθέτηση που κάνουν, που ήταν μία εμπεριστατωμένη τοποθέτηση πάνω στην αρχή του νομοσχεδίου αλλά και τους φόβους και τις εκτιμήσεις που κάνουμε, οι οποίοι επιβεβαιώθηκαν από την ίδια την τοποθέτηση του κυρίου Υπουργού. Η τοποθέτηση δηλαδή, επιβεβαίωσε απόλυτα τους φόβους και τις επιφυλάξεις μας. 
Θέλω να κάνω μία δεύτερη παρατήρηση. Ο κύριος Υπουργός, στην ομιλία του αναφέρθηκε στο ότι το πρόγραμμα «Ψηφιακές Υπηρεσίες Δημόσιας Περιουσίας και Εθνικών Κληροδοτημάτων» έχει ήδη προχωρήσει, έχει υπογραφεί σύμβαση, αν δεν κάνω λάθος. Μέσα εκεί λέτε ότι έχει σχεδιαστεί αυτό το σύστημα, ώστε να συμπεριλάβει τις ρυθμίσεις του σημερινού νομοσχεδίου. 
Εμείς μέχρι τώρα, αναρωτιόμασταν ποιος συνέταξε το νομοσχέδιο. Φαίνεται ότι δίνετε την απάντηση, γιατί οι υπηρεσίες αρνούνται ότι συνέταξαν αυτό το νομοσχέδιο, αφού διαμαρτύρονται για το ίδιο το νομοσχέδιο. Άρα, κάποιοι άλλοι είχαν πάρει τη δέσμευση ότι στο έργο που ανατέθηκε, θα έχουν μέσα και τις σχολάζουσες περιουσίες.</Speech>
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Μα είναι μέσα από το 2011.</Speech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Από πότε είναι;</Speech> 
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Από την αρχή είναι μέσα.</Speech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Το νομοσχέδιο δεν είχε περάσει. Εσείς αναθέσατε ένα έργο, χωρίς να έχει περάσει κανένα νομοσχέδιο.</Speech> 
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Αδιάβαστος είστε.</Speech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Είναι όπως το λέω, κύριε Υπουργέ.
Αναφερθήκατε, επίσης, στην κακή λειτουργία του δημόσιου τομέα, στην έλλειψη τεχνικού εξοπλισμού και στην προοπτική που ο δημόσιος τομέας έχει.
Μπορείτε να μας πείτε τελικά πώς φαντάζεστε εσείς το δημόσιο τομέα σήμερα; Φαντάζεστε τη διάλυση του; 
Μπορείτε να μας πείτε τι γίνεται με το «Ταμείο Μολυβιάτη», το οποίο διαχειρίζονται τα δύο κόμματα που βρίσκονται σήμερα στην Κυβέρνηση; Αν το ΠΑΣΟΚ, πραγματικά, έπαιρνε στα σοβαρά αυτά που του λέγατε σήμερα, αυτές τις καταγγελίες που κάνατε σήμερα σίγουρα, θα είχε αποσυρθεί από την Κυβέρνηση, γιατί δεν απευθυνόσασταν σε εμάς όταν βάζετε αυτά τα ερωτήματα και θα τα επαναλάβω.
Ποιος ευθύνεται τα τελευταία σαράντα χρόνια για τα όσα έγιναν στα κληροδοτήματα; Ποιος διόριζε κομματικούς στρατούς και διοικητικά συμβούλια; Ποιος επέτρεπε τη διασπάθιση των περιουσιακών του στοιχείων; Ποιος ευθύνεται, για το ότι οι αρμόδιες υπηρεσίες –Διευθύνσεις Κληροδοτημάτων, Εφορίες, Οικονομική Επιθεώρηση- είναι τραγικά υποστελεχωμένες, παρά το μύθο για μεγάλο κράτος; Και εδώ θα πρέπει να δώσετε μια λύση. Είναι μεγάλο το κράτος ή τελικά είναι υποστελεχωμένες οι υπηρεσίες;
Ποιος ευθύνεται, για το γεγονός ότι η μηχανογράφηση του Υπουργείου Οικονομικών, το TAXIS, κ.λπ., είκοσι χρόνια μετά την έναρξή του δεν έχει συμπεριλάβει τον τομέα αυτόν; Ποιος ευθύνεται, για το ότι η Μητρόπολη Ιωαννίνων παρά τις αντιδράσεις των τοπικών φορέων διατηρεί τον έλεγχο κληροδοτημάτων αντίθετα με το νόμο και την τάξη που ισχύει στην υπόλοιπη χώρα;
Εμείς, κύριε Υπουργέ, την ξέρουμε την απάντηση. Την ξέρετε και εσείς και μπορείτε να την βρείτε κοιτάζοντας όχι σε εμάς αλλά κοιτάζοντας λίγο δεξιά σας. Τα κληροδοτήματα και οι σχολάζουσες υπηρεσίες που υπάγονται στο Υπουργείο Οικονομικών –υπάρχουν και αυτά που ελέγχει η Εκκλησία και η περιφέρεια-, ελέγχονται από τη Διεύθυνση Κληροδοτημάτων του Υπουργείου σας. Η στελέχωση της διεύθυνσης είναι το καλύτερο πειστήριο της απουσίας πολιτικής βούλησης. 
Υπάρχει, λοιπόν, απουσία πολιτικής βούλησης αν δει κανείς τα στοιχεία. Ποια είναι τα στοιχεία; Περίπου χίλιες σχολάζουσες κληρονομιές υπηρετούνται από δύο άτομα, ενώ θα έπρεπε να είναι οκτώ. Σε εξήμισι χιλιάδες κληροδοτήματα υπό εκκαθάριση υπηρετούν επτά άτομα, ενώ θα έπρεπε να είναι είκοσι.
Στην εποπτεία εξακοσίων πενήντα κληροδοτημάτων υπηρετούν οκτώ άτομα και έπρεπε να είναι δεκαπέντε. Συνολικά υπηρετούν σε αυτήν τη διαδικασία δεκαεπτά άτομα, ενώ θα έπρεπε να είναι σαράντα τρία –τρεις φορές κάτω δηλαδή. Είναι σαφές ότι η πολιτική επιλογή είναι η αποδυνάμωση της διεύθυνσης, ακριβώς για να ανοίξει ο δρόμος προς την ιδιωτικοποίηση. 
Εκτός από τα προηγούμενα προκλητικά, προκλητικό είναι και το θέμα της μηχανοργάνωσης, δεν έχει συμπεριληφθεί στο TAXIS όπως σας είπα εδώ και περίπου είκοσι χρόνια. Επίσης, σε πολλούς τομείς ιδιωτικοποιήσεων, η μνημονιακή προπαγάνδα χρησιμοποιεί επιχειρήματα ότι ο ιδιώτης κοστίζει στο δημόσιο λιγότερα, ενώ ισχύει ακριβώς το αντίθετο. Το δημόσιο θα επιβαρυνθεί υπέρμετρα με τις αμοιβές των ιδιωτών και μάλιστα το συνολικό κόστος της αμοιβής θα καθοριστεί μελλοντικά με απόφαση του ίδιου του Υπουργού, όπως σας αναφέραμε. 
Θέλουμε να πούμε και ποια είναι η θέση της Αριστεράς για να καταγραφεί. Η Αριστερά, δεν έχει καμμιά συμπλεγματική στάση απέναντι στα κληροδοτήματα ούτε διακατέχεται από κάποιου είδους ρομαντισμό απέναντι στους εθνικούς ευεργέτες. Την Αριστερά, την ενδιαφέρει πρωτίστως πώς προήλθε ο πλούτος και γνωρίζει ποιες οικογένειες λυμαίνονται τον κρατικό πλούτο. Η Αριστερά, δεν εξιδανικεύει τους ευεργέτες του χθες και του σήμερα. Τα κληροδοτήματα που περιήλθαν στο δημόσιο, δεν θα πρέπει να πεταχτούν σήμερα στον πίθο των Δαναΐδων του χρέους για ένα κομμάτι ψωμί. Τα κληροδοτήματα οφείλουν να υπηρετούν τους κοινωφελείς σκοπούς για τους οποίους υπάρχουν και να δρουν συμπληρωματικά και επικουρικά στο κράτος.
Και για να μην έχουμε αυταπάτες, σε συνέντευξή του ο ιστορικός, ο καθηγητής κ. Αντώνης Λιάκος –το ανέφερε και ο Κοινοβουλευτικός Εκπρόσωπος του ΚΚΕ πιο αναλυτικά- αναφέρει ότι η ευεργεσία είναι ένα είδος συσσώρευσης κοινωνικού κεφαλαίου, χωρίς το οποίο δεν θα μπορούσε κάποιος να κάνει επιχειρήσεις ή πολιτική. Δεν γινόταν για την αγάπη της πατρίδας, όπως ανέφερε το παράδειγμα του Αβέρωφ ή του Συγγρού. 
Σήμερα, βλέπουμε περισσότερο αναλυτικά τη στρατηγική της ευεργεσίας σαν στρατηγική συσσώρευσης κοινωνικού κεφαλαίου, σαν μέσο πρόσβασης σε μια χώρα, στην πολιτική της -και το ζούμε αυτό με παρέμβαση των εξωτερικών δυνάμεων που προσπαθούν να ελέγξουν τη χώρα- αλλά και στο φαντασιακό της ακόμη. 
Ο ευεργετισμός, όπως ιστορικά το ελληνικό κράτος τον έζησε, με αυτό το νομοσχέδιο διανύει το κύκνειο άσμα του, αφού καλλιεργείται σε ένα περιβάλλον που θεσμοθετεί τις offshore. Τα κληροδοτήματα, αντιμετωπίζονται από την κρατική εξουσία με φιέστες φιλανθρωπίας και τα υπερκέρδη, δεν προορίζονται πλέον για τα έργα για την πατρίδα αλλά διαφεύγουν μέσω υπεράκτιων εταιρειών κάπου αλλού. 
ΠΡΟΕΔΡΕΟΥΣΑ (Μαρία Κόλλια-Τσαρουχά): Ευχαριστούμε, κύριε Γάκη.
Το λόγο έχει ο κ. Χρήστος Γκόκας, εισηγητής του ΠΑΣΟΚ.</Speech>
<Speech><Parlmember>ΧΡΗΣΤΟΣ ΓΚΟΚΑΣ</Parlmember>: Ευχαριστώ, κυρία Πρόεδρε.
Ειλικρινά, δεν κατανόησα τη θέση της Αντιπολίτευσης ακούγοντας το συνάδελφο της Αξιωματικής Αντιπολίτευσης που μόλις τελείωσε την ομιλία του πάνω στο ζήτημα που συζητάμε για τα κληροδοτήματα, τις κοινωφελείς περιουσίες και τις σχολάζουσες κληρονομιές. Δεν κατάλαβα την πολιτική θέση. Δηλαδή τίποτε θετικό δεν βρίσκετε σε όλη αυτήν την πρωτοβουλία; Καμμιά αναγκαιότητα δεν εξυπηρετεί; 
Κυρίες και κύριοι συνάδελφοι, έγινε μία μεγάλη συζήτηση στην επιτροπή και μία προσπάθεια σύνθεσης για την ψήφιση ενός όσο γίνεται περισσότερο ολοκληρωμένου νομοθετήματος. Υπήρξε και αποδοχή από τον Υπουργό πολλών προτάσεων. Μάλιστα, κάποιες από αυτές δεν ήταν από τα κόμματα τα οποία στηρίζουν την Κυβέρνηση ή ήταν και από άλλους φορείς. Όμως, εδώ βλέπουμε μια σταθερή άρνηση για μια θετική συμβολή σε μια τέτοια συζήτηση. Μάλιστα, είναι και καθολική και αυτό με προβληματίζει ιδιαίτερα. 
Πέρα απ’ αυτό, ακούστηκαν κατ’ επανάληψη σε αυτήν την Αίθουσα σήμερα από συγκεκριμένες πλευρές, με επίκληση μάλιστα εθνικοπατριωτικών αισθημάτων, πολλά και διάφορα εις βάρος συναδέλφων που απουσιάζουν και κομμάτων, με τρόπο που κατά τη γνώμη μου σαφώς υπονομεύει τα εθνικά συμφέροντα αλλά και τη θέση μας και την προοπτική μας ως συνειδητή εθνική επιλογή να είμαστε ένα σύγχρονο κράτος, ισότιμο μέλος στην Ευρωπαϊκή Ένωση των λαών, για την οποία εμείς με συνέπεια θα συνεχίσουμε να παλεύουμε. Και αυτά που ακούστηκαν, ως ΠΑΣΟΚ, δεν μας αγγίζουν. Πιστεύω ότι σπαταλήθηκε χρόνος σε βάρος της σημερινής κύριας διαδικασίας. 
Θα ήθελα να κάνω ορισμένες παρατηρήσεις και θα ξεκινήσω με το άρθρο 24, διότι αυτό είναι ένα σοβαρό ζήτημα όταν συνδέεται με τη λογική που αναπτύσσεται ότι πάμε εδώ να ξεπουλήσουμε τα πάντα. 
Και ο κ. Ταμήλος και πρωτίστως ο κ. Τσούκαλης, έθεσαν το ζήτημα στη σωστή του βάση. Μιλάμε για περιουσίες που καταλείπονται χωρίς όρο. Επομένως, αποτελούν ιδιωτική περιουσία του δημοσίου και αξιοποιούνται με συγκεκριμένο τρόπο και βεβαίως με κανόνες και πλαίσιο διαφάνειας και ελέγχου που μπορεί να βελτιωθεί αν χρειαστεί, ούτως ώστε να έχουμε τα καλύτερα δυνατά αποτελέσματα. Συνεπώς, νομίζω ότι δεν χρειάζεται να προσθέσω κάτι άλλο πάνω σε αυτό το θέμα. 
Επίσης, τέθηκαν ορισμένοι προβληματισμοί. Κυρίες και κύριοι συνάδελφοι, εγώ θεωρώ ότι η πολιτική βούληση για μια τέτοια αλλαγή και ένα καινούργιο πλαίσιο που θα αφορά αυτό το θέμα των κληροδοτημάτων και των σχολαζουσών κληρονομιών, έχει ξεκινήσει από παλαιότερα. Για διάφορους λόγους δεν ολοκληρώθηκε. Στα χέρια μου, όπως είπα, έχω σχέδιο νόμου του 2011, το οποίο βεβαίως δεν έφτασε στο σημείο να θεσμοθετηθεί και να γίνει νόμος του κράτους. 
Μένουμε, λοιπόν, στο θετικό σημείο ότι σήμερα θεσμοθετούμε ένα νομοθέτημα -αυτό που συζητάμε- και βέβαια η ανάγκη αυτής της αλλαγής του θεσμικού πλαισίου, είναι κάτι που εμφανίστηκε πριν από την οικονομική κρίση. 
Επομένως, δεν καταλαβαίνω γιατί συνδέεται με μνημονιακές επιλογές και με αναφορές ότι εξυπηρετούνται άλλα πράγματα, όπως παραδείγματος χάριν οι διαθέσεις ή οι ορέξεις των δανειστών ή όποιων άλλων. 
Βέβαια, τα κληροδοτήματα αυτά τα οποία παραμένουν σε συγκεκριμένα καθεστώτα διαχείρισης δεν αλλάζουν, όπως αναφέρεται στο άρθρο 82. Έχουμε κάνει και εποικοδομητικές προτάσεις για να μπορέσουμε να τα ενισχύσουμε ακόμα περισσότερο, προκειμένου να επιτελέσουν το κοινωφελές έργο τους και να υπάρχουν για το ευρύτερο δημόσιο συμφέρον ακόμα καλύτερα αποτελέσματα. Είπαμε να μπουν σε χρηματοδοτικά προγράμματα, να υπάρξει δανεισμός υπό όρους, να αποζημιωθούν όπου πρέπει και να έχουν μια καλύτερη φορολογική μεταχείριση ώστε να ανταποκρίνονται στο έργο τους. 
Θα ήθελα τώρα να μιλήσω για ένα άλλο θέμα. Τέθηκε το ερώτημα, γιατί εξετάζονται μαζί οι κοινωφελείς περιουσίες και οι σχολάζουσες κληρονομιές. Μα, προφανώς υπάρχει στη γενική της θεώρηση μια ενιαία λογική στην αξιοποίηση και διαχείρισή τους υπέρ του ευρύτερου δημόσιου συμφέροντος και για κοινωφελείς δραστηριότητες. 
Επομένως, είναι χρέος μας να στηρίξουμε αυτό το νομοθέτημα, το οποίο βεβαίως και θα βελτιώσει και θα αλλάξει την συμπεριφορά και τη νοοτροπία απέναντι στο ελληνικό δημόσιο σε σχέση με τη διαχείριση τέτοιων περιουσιών και κληροδοτημάτων, ώστε να δοθούν και πάλι κίνητρα, αν έχουν εκλείψει. Αυτό, όμως, πρέπει να γίνει με θετικό τρόπο και προσέγγιση και με θεσμοθέτηση μέσα σε συγκεκριμένο πλαίσιο διαφάνειας, κάτι το οποίο πιστεύουμε ότι υπηρετεί το νομοσχέδιο που συζητάμε. 
Εγώ πιστεύω ότι ακριβώς με αυτήν τη διαφάνεια, θα γίνει –και πρέπει να γίνει- η επιλογή των ελεγκτικών εταιρειών. Είναι τεράστιο το μέγεθος του έργου του ελέγχου. Αναλύθηκε επαρκώς και δεν θα μπω σε νούμερα. Δεν αντιμετωπίζεται δυστυχώς στο χρόνο που πρέπει από τις δημόσιες υπηρεσίες. 
Σε κάθε περίπτωση, όμως, παραμένει και ο έλεγχος από το δημόσιο, βεβαίως και με αναβάθμιση των αντίστοιχων δομών και υπηρεσιών αν χρειαστεί. Δεν αποκλείεται, απεναντίας προβλέπεται και μάλιστα μπορεί να γίνει και μικτός έλεγχος, αν χρειαστεί. 
Κλείνοντας, θα ήθελα, κύριε Υπουργέ, να κάνω και εγώ μια αναφορά πάλι στο άρθρο 10 -το είπα και στην τοποθέτησή μου- για τις δικαστικές αρμοδιότητες που παραμένουν στο Εφετείο Αθηνών. 
Νομίζω ότι πέραν των άλλων που ανέφεραν πριν οι συνάδελφοι, η όποια νομολογία έχει το Διοικητικό Εφετείο Αθηνών, που αποτελεί και δεδικασμένο, μπορεί να αξιοποιηθεί και από τα περιφερειακά εφετεία –για να το συνδέσουμε και με την αποκέντρωση των αρμοδιοτήτων, για την οποία υπάρχουν θετικές προβλέψεις. Μάλιστα, δώσατε σήμερα και μια νομοτεχνική βελτίωση που προσδιορίζει το πώς μεταφέρονται αυτές οι αρμοδιότητες στα Περιφερειακά Συμβούλια Κοινωφελών Περιουσιών. 
Κλείνω, επαναφέροντας την πρότασή μας την οποία κάναμε και στην επιτροπή, για συμμετοχή στο Κεντρικό Συμβούλιο Κοινωφελών Περιουσιών ενός εκπροσώπου της ΚΕΔΕ και ενός εκπροσώπου της Ένωσης Περιφερειών και στο αντίστοιχο Περιφερειακό Συμβούλιο Κοινωφελών Περιουσιών, ενός εκπροσώπου της ΠΕΔ και ενός εκπροσώπου της αντίστοιχης Περιφερειακής Αυτοδιοίκησης. 
Ευχαριστώ πολύ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε πολύ, κύριε Γκόκα.
Ο κ. Γιοβανόπουλος ζήτησε το λόγο. Έχετε τέσσερα λεπτά για τη δευτερολογία σας.</ChairmanSpeech> 
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Κύριε εκπρόσωπε του ΠΑΣΟΚ, τι δεν καταλαβαίνετε; Εγκαλείτε εμάς; «Να μη δούμε…» -λέει «…την ανάγκη;» Τα ξεπουλάνε όλα οι άνθρωποι, δεν το βλέπετε; Θα τα πουλήσουν όλα και τα «ασημικά» και τα σεντούκια θα ξαραχνιάσουν. Δεν θα μείνει τίποτα. 
Εδώ χάθηκε η έννοια της πίστωσης, χάθηκε η έννοια της πατρικής κατοικίας, χάνεται η έννοια της ιδιωτικής περιουσίας του δημοσίου. Χάνεται το ένα μετά το άλλο κι εσείς ακόμα λέτε ότι δεν καταλαβαίνουμε την ανάγκη; Ποια ανάγκη; Για τι μιλάτε; Εδώ φεύγουν ΔΕΠΑ, ΔΕΣΦΑ, κρατικά λαχεία. Ήρθε εδώ βράδυ, νύχτα, το νομοσχέδιο για να φύγουν τα κρατικά λαχεία. Δεν θα μείνει τίποτα! Κι εσείς λέτε για την αναγκαιότητα; 
Κύριε Σταϊκούρα, σοβαρολογείτε; Πηγαίνετε σε ένα δικηγόρο όποιας κατηγορίας, όποιας πόλης, που έχει πάρει με βαθμό «5» το πτυχίο του και πείτε του: «Τη δύσκολη ώρα που χρωστάω, πώς θα φυλάξω την περιουσία μου; Έχω μια κληρονομιά». Θα σου πει: «Μην τη μεταγράφεις». Γιατί τη μεταγράφετε; 
Μην ακούτε τους συμβούλους, τα e-mail που έρχονται, τις μεταφρασμένες οδηγίες. Πηγαίνετε σε έναν απλό δικηγόρο και πείτε «πώς μπορώ να διασώσω τώρα που δεχόμαστε επίθεση, από ανθρώπους που θέλουν την περιουσία μας, την εθνική μας γη;» και θα σας πει: «Μην τη μεταγράφεις». 
Κύριε Ταμήλο, το πιστοποιητικό γιατί το θέλεις; Γιατί ζητάς το πιστοποιητικό τώρα; Για τη μεταγραφή, για την πώληση; προστατέψτε μας. Το κράτος προστατέψτε το. Μη μεταγράφετε αυτές τις σχολάζουσες κληρονομιές, μην τις παίρνετε στο όνομα του ελληνικού δημοσίου. Θέλουν οι άνθρωποι να τις πουλήσουν, θέλουν να τις κατάσχουν, θέλουν να τις εκποιήσουν, να φύγουν.</Speech> 
<Speech><Parlmember>ΜΙΧΑΗΛ ΤΑΜΗΛΟΣ</Parlmember>: Δεν με προσέξατε…</Speech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Ακούστε με λίγο. Σας προσέχω. Σας ακούω τριάντα χρόνια. Θα ακούσετε κι εσείς τώρα. Ήρθαμε οι Ανεξάρτητοι Έλληνες να μας ακούσετε. 
Σας πρόσφερε ένα μικρό σωσίβιο ο κ. Τσούκαλης, ο οποίος λέει: «Όχι, είναι κάποια συμβόλαια τα οποία απλώς δεν έχουν όρους. Μόνο τα άνευ όρων θα μεταγραφούν. Μην ακούτε αυτά που λέγονται. Όλα τα άλλα θα σωθούνε. Δεν μπορεί κανένας άλλος…»
Αυτά να τα πείτε στους επενδυτές των φωτοβολταϊκών, που πίστευαν και αυτοί ότι κανένας δεν θα τους πειράξει ποτέ. Πάει η επένδυσή τους! Αυτά να τα πείτε στους μικροομολογιούχους του ελληνικού δημοσίου. Πάνε τα χρήματά τους! Αυτά να τα πείτε στους Έλληνες που έχασαν το 40% του μισθού τους.
Μη μεταγράφετε αυτά τα ακίνητα. Δεν έχετε κανένα, μα κανένα λόγο να το κάνετε τώρα.
Κύριε Τσούκαλη, γιατί παραπλανάτε εδώ τους ανθρώπους; Πείτε τους πραγματικά ότι υπάρχει κίνδυνος όταν χρωστάει η χώρα.
 Πριν από τρεις μήνες έκανα μια αίτηση κατάθεσης εγγράφων, κυρία Πρόεδρε, και ζητούσα να μάθω πόσο είναι το ελληνικό χρέος και μου ήρθε η απάντηση ότι είναι 317,2 δισεκατομμύρια ευρώ. Ανοίγω σήμερα την έκθεση και βλέπω ότι γράφει 321 δισεκατομμύρια ευρώ. 
Τι λέτε, κύριε Ταμήλο; Πού πάνε τα λεφτά; Τι πουλάμε; Πού πάνε τα χρέη; Πού πάνε τα χρήματα; Πείτε μας. Δείτε την απάντησή που μου ήρθε. Ήταν 317 δισεκατομμύρια ευρώ πριν από τρεις μήνες. Σήμερα είναι 321 δισεκατομμύρια ευρώ. Πανάθεμά με! Τι πουλάμε; Ποιοι τα παίρνουν; 
Κύριε Τσούκαλη -επειδή έβαλα ένα τεστ στον κ. Ταμήλο για αύριο, να μου απαντήσει για τι ακριβώς θέλει το πιστοποιητικό- θέλω από εσάς μέχρι αύριο –γιατί παρακολούθησα με πολλή προσοχή την εισήγησή σας- να μου απαντήσετε σε κάτι γιατί εγώ δεν ξέρω –κι ας πει κάποιος σε αυτό το Κοινοβούλιο «δεν ξέρω» βρε αδερφέ. 
Είπατε, λοιπόν, ότι από αυτές τις περιουσίες εξελέγησαν Βουλευτές, πλούτισαν άνθρωποι, επιδοτήθηκαν κόμματα και εν πάση περιπτώσει κάποιοι ωφελήθηκαν. Πείτε μας και κανένα όνομα. Είμαι νέος Βουλευτής και δεν ξέρω. Να ακουστεί επιτέλους ποιοι είναι αυτοί που πλούτισαν. Γιατί ακούγεται έτσι μια αόριστη φιλολογία; Για πείτε μας, λοιπόν –εγώ δεν ξέρω- ποιοι είναι αυτοί. 
Να δεχθώ και το σκεπτικό του κ. Καραθανασόπουλου που είπε ότι οι ευεργέτες δεν ήταν οι καλύτεροι άνθρωποι του κόσμου. Μπορεί και να μην ήταν οι καλύτεροι άνθρωποι του κόσμου, κύριε Καραθανασόπουλε, αλλά εν πάση περιπτώσει, η σύγκριση μετράει, γιατί υπάρχουν και άλλοι, από αυτούς που πλούτισαν παράνομα, οι οποίοι δεν είχαν την αρετή να αφήσουν κάτι στο ελληνικό δημόσιο. 
Αυτοί τουλάχιστον, είχαν την αρετή και άφησαν κάποια πράγματα, μη όντες οι καλύτεροι άνθρωποι του κόσμου ή οι καλύτεροι Έλληνες. Κάτι έμεινε σε αυτήν την πατρίδα. Από αυτήν την Κυβέρνηση δεν θα μείνει τίποτα, κύριε Ταμήλο! 
Ευχαριστώ.</Speech> 
<Speech><Parlmember>ΝΙΚΟΛΑΟΣ ΤΣΟΥΚΑΛΗΣ</Parlmember>: Θα ήθελα το λόγο, κυρία Πρόεδρε.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ναι, κύριε Τσούκαλη, καταλαβαίνω. Ορίστε, έχετε το λόγο.</ChairmanSpeech> 
<Speech><Parlmember>ΝΙΚΟΛΑΟΣ ΤΣΟΥΚΑΛΗΣ</Parlmember>: Αναγκαστικά πρέπει να απαντήσω.
Κυρία Πρόεδρε, η ιδιωτική περιουσία του δημοσίου ακόμα μέχρι αυτήν τη στιγμή μεταγράφεται. Ουαί κι αλίμονο αν δεν εγγραφόταν στα βιβλία στα υποθηκοφυλακεία. Ουαί κι αλίμονο! Η ασφάλεια δικαίου θα τιναζόταν στον αέρα. 
Έτσι λοιπόν, φτάνουν στο σημείο, προκειμένου να υποστηρίξουν άλλα πράγματα και λαϊκίζουν ασύστολα άνθρωποι –επαναλαμβάνω- οι οποίοι υπηρετούν αυτήν τη διαδικασία. Το γνωρίζουμε πάρα πολύ καλά. Και όλοι κάνουμε αγώνα να εγγράφονται ακόμα και τα εκκλησιαστικά, ούτως ώστε να έχουμε μία πλήρη εικόνα. Αυτή η εικόνα που είχαμε μέχρι τώρα ήταν τριτοκοσμική, δεν μας περιποιούσε τιμή ως σύγχρονο ευρωπαϊκό κράτος και είναι ντροπή για τη χώρα να έρχονται οι ίδιοι οι τροϊκανοί και να μας μέμφονται γι’ αυτήν την ανεπάρκεια, αυτό το κενό. 
Δεύτερον, κύριε Υπουργέ, πήρα για άλλη μια φορά το λόγο για να αναφερθώ στην άστοχη ρύθμισή σας για τη δέσμια αρμοδιότητα του Εφετείου Αθηνών. Δεν δικαιολογείται. Προφανώς αφορά τους συμβούλους σας, γιατί δεν έχετε αρμοδιότητα να κρίνετε επ’ αυτού. Είναι η μέγιστη γραφειοκρατία. Όταν θέλουμε να πατάξουμε τη γραφειοκρατία, η διατήρηση αυτή αποτελεί τη μέγιστη γραφειοκρατία. 
Ξέρετε τι σημαίνει διαδικασία ερμηνείας μίας διαθήκης από το Εφετείο Αθηνών για ένα κληροδότημα που βρίσκεται στον Έβρο; Σημαίνει ότι το μισό αεροπλάνο που θα φτάσει στην Αθήνα θα είναι διάδικοι, θα είναι μάρτυρες, θα είναι εκπρόσωποι των φορέων που θα συμμετέχουν στο διοικητικό συμβούλιο, πιθανόν να χρειαστεί αναβολή, θα ξαναγυρίσουν και τελικά ένα δικαστήριο το οποίο δεν έχει άμεση γνώση της τοπικής πραγματικότητας, δεν μπορεί να ερμηνεύσει αυθεντικά, εάν έχει καταστεί ανέφικτος ο σκοπός του κληροδοτήματος. Και σε τελευταία ανάλυση, το Εφετείο Αθηνών δεν σημαίνει ειδικό τμήμα που εκδικάζει αυτές τις περιπτώσεις, απ’ ό,τι γνωρίζω. Οι ίδιοι οι εφέτες, οι οποίοι έχουν την ίδια εμπειρία στο Εφετείο Αθηνών, μεθαύριο με μία μετάθεση βρίσκονται στο Εφετείο Πατρών ή στο Εφετείο Θεσσαλονίκης.
Θέλετε να μην το γενικεύσετε σε όλα τα εφετεία; Θέλετε να ορίσετε ένα εφετείο από την ιεραρχία που υπάρχει, από την κατάταξη –τη γνωρίζετε την κατάταξη- αλλά να είναι διασκορπισμένη σε όλη την Ελλάδα; Να είναι έξι εφετεία, να είναι πέντε εφετεία, να μην είναι όλα; Πιθανόν, θα δυσαρεστηθεί από αυτή την πρότασή μου ο κ. Ταμήλος, γιατί δεν είναι πολύ υψηλά το εφετείο εκεί της περιοχής του. 
Αποκεντρώστε, όμως. Ένα στη βόρεια Ελλάδα, ένα στη νότια Ελλάδα, ένα στη δυτική Ελλάδα, ώστε να μην έχουμε αυτήν τη γραφειοκρατία και να εκδικάζονται από δικαστήρια που βρίσκονται πλησιέστερα στον τόπο, στην έδρα του κληροδοτήματος.
Ευχαριστώ πολύ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Το λόγο έχει ο κύριος Υπουργός.</ChairmanSpeech>
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Κυρία και κύριοι συνάδελφοι, άκουσα με ιδιαίτερη προσοχή και τις δευτερολογίες των αγαπητών συναδέλφων και τους Κοινοβουλευτικούς Εκπροσώπους. Θα ήθελα ειλικρινά, να ευχαριστήσω από τη θέση αυτή τους Κοινοβουλευτικούς Εκπροσώπους της Νέας Δημοκρατίας, του ΠΑΣΟΚ, της Δημοκρατικής Αριστεράς και του ΚΚΕ, για τις ιδιαίτερα εύστοχες παρατηρήσεις που κάνουν αλλά και για άλλες παρατηρήσεις που έκαναν και δεν τις θεωρώ εύστοχες. Εν πάση περιπτώσει, όμως, τουλάχιστον μίλησαν για το νομοσχέδιο.
Οι Κοινοβουλευτικοί Εκπρόσωποι του ΣΥΡΙΖΑ και των Ανεξάρτητων Ελλήνων μόνο για το νομοσχέδιο δεν μίλησαν. Συνεπώς, πήραμε μία πρόγευση της ποιότητας της αντιπολίτευσης που θα κυριαρχήσει. Μηδενισμός, αρνητισμός, μεμψιμοιρία, κινδυνολογία, ισοπεδωτική προσέγγιση, κυνήγι μαγισσών, φαντάσματα, λαϊκισμός.
 Αυτή, όμως, η μορφή της αντιπολίτευσης, δεν συνάδει με τις ανάγκες της κοινωνίας ούτε της χώρας. Η Κυβέρνηση θα προχωρήσει μπροστά. 
Θα ήθελα να κάνω μία αναφορά όχι στο πρόσωπο αλλά στην τοποθέτηση του Κοινοβουλευτικού Εκπροσώπου των Ανεξάρτητων Ελλήνων. Αυτή η τοποθέτηση είχε προσωπικές αναφορές περί «προσκυνήματος» και περί μεταφρασμένων οδηγιών, τις οποίες βάζω στην άκρη.</Speech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Ποτέ προσωπικές. Όχι.</Speech> 
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Προσβάλλουν, όμως, δημόσιους λειτουργούς, ανώτατους δικαστικούς λειτουργούς, οι οποίοι δούλεψαν για αυτά τα νομοσχέδια τα τελευταία χρόνια, συναδέλφους του ελληνικού Κοινοβουλίου, που κατέθεσαν σκέψεις πριν από δύο χρόνια και οι οποίοι είμαι απολύτως βέβαιος ότι δεν έπαιρναν μεταφρασμένες οδηγίες. 
Θέλω, συνεπώς, και πάλι να δηλώσω ότι η παρούσα νομοθετική πρωτοβουλία, είναι εκτός του προγράμματος οικονομικής πολιτικής. Αποτελεί νομοθετική πρωτοβουλία αποκλειστικά και μόνο αυτής της Κυβέρνησης, όπως ήταν και η πρόσφατη πρωτοβουλία της Κυβέρνησης για τις αδρανείς καταθέσεις για τις τράπεζες, για να πάρει η ελληνική πολιτεία τα χρήματα μετά από ένα χρονικό ορίζοντα, όπως αυτός ορίζεται με βάση το νόμο των αδρανών καταθέσεων. Και αυτό μας το επέβαλαν οι ξένοι; Τόσο αντίθετοι στις τράπεζες ξαφνικά, μου λέτε; 
Όπως είναι και η αντίστοιχη ρύθμιση για την προκαταβολή συντάξεων στους δημοσίους υπαλλήλους. Τέσσερις χιλιάδες πεντακόσιοι δημόσιοι υπάλληλοι έχουν πάρει προκαταβολή τον τελευταίο ενάμιση μήνα. Και αυτό μας το επέβαλαν οι ξένοι; Σας ενοχλεί η αλήθεια. Λυπάμαι αλλά μην την ψεκάζετε κιόλας. Δεν αλλάζει, δεν θολώνει. 
Έρχομαι σε επιμέρους θέματα. Βιαστήκατε. Στις 30-7-2010, πράγματι, το έργο εντάχθηκε στα επιχειρησιακά προγράμματα. Δεν μελετήσατε, όμως, καλά. Υπήρχε οριζόντια δράση. Υπηρεσίες δημόσιας περιουσίας και εθνικών κληροδοτημάτων. Άρα, δεν βάλαμε τώρα κάτι. Υπήρχε από το 2010. 
Επιταχύναμε τις διαδικασίες και τι είπαμε στον ανάδοχο; Το αυτονόητο. Στους δύο μήνες που θα ακολουθήσουν, που είναι η μελέτη εφαρμογής, να εντάξει τις ρυθμίσεις του παρόντος σχεδίου νόμου, εάν ψηφιστούν, έτσι ώστε να μην πληρώσει το κράτος επιπλέον κόστος. Διαφωνείτε;</Speech> 
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Δεν είπατε αυτό.</Speech> 
<Speech><Parlmember>ΧΡΗΣΤΟΣ ΣΤΑΪΚΟΥΡΑΣ</Parlmember> (Αναπληρωτής Υπουργός Οικονομικών): Σε ό,τι αφορά το άρθρο 24, νομίζω ότι ο κ. Τσούκαλης ήταν κατατοπιστικός και στη δευτερολογία του. Και με τον υφιστάμενο νόμο μεταγράφονται. Τι είναι, λοιπόν, αυτά που λέτε; 
Επειδή ξεκινήσατε την πρωτολογία σας περί καλοκαιριού, θα σας πω ότι μάλλον αυτοκριτική κάνατε. Αυτά τα λέει ο Αστικός Κώδικας. Δημόσια περιουσία του δημοσίου είναι μόνο τα κοινόχρηστα πράγματα, τα οποία είναι και εκτός συναλλαγής, δηλαδή αιγιαλός, δημόσια δάση κ.λπ.. Τα λοιπά ακίνητα και ακίνητα του δημοσίου είναι ιδιωτική περιουσία του δημοσίου. Επομένως, δεν χρειάζεται να βλέπουμε παντού το ΤΑΙΠΕΔ. 
Είπατε ότι ήρθε ως σωσίβιο ο κ. Τσούκαλης στην Κυβέρνηση γι’ αυτήν τη διάταξη. Εσείς προηγουμένως είπατε ότι είναι προδήλως αντισυνταγματική. Εγώ διαβάζω την έκθεση της επιτροπής του συμβουλίου και δεν το λέει πουθενά. Τόσο προδήλως; 
Σε ό,τι αφορά το Εφετείο Αθηνών, εγώ στην επιτροπή είχα ανοίξει το θέμα, λέγοντας ότι θα μπορούσε η Κυβέρνηση να εξετάσει τη διασπορά στα επιμέρους εφετεία της χώρας και θα ήταν, ξέρετε, πάρα πολύ εύκολο να το αποδεχτώ, αν θέλετε και για προσωπικούς πολιτικούς λόγους. Παρά ταύτα, ήθελα να διασφαλίσω ότι συμφωνούμε εδώ, εάν είναι δυνατόν όλες οι πτέρυγες της Βουλής, με την επιχειρηματολογία που έχετε καταθέσει και σήμερα, ότι δεν χάνεται η νομολογιακή ενότητα και η συστηματική ερμηνεία του εφαρμοστέου δικαίου. Θα αξιολογηθεί, συνεπώς, μέχρι αύριο το πρωί με θετική διάθεση αλλά θα ήθελα να συνεργαστώ και με τον Υπουργό Δικαιοσύνης.
Σας ευχαριστώ πολύ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε, κύριε Υπουργέ.</ChairmanSpeech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Κυρία Πρόεδρε, μου επιτρέπετε να κάνω μία ερώτηση;</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Κύριε Γάκη, όχι. Θα τα πούμε αύριο στα άρθρα.</ChairmanSpeech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Να μας απαντήσετε για τα δύο κληροδοτήματα που πουλήσατε.</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Αύριο, κύριε Γάκη, θα έχουμε και άλλο χρόνο, για να πούμε πιο πολλά. 
Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομικών: «Κώδικας κοινωφελών περιουσιών, σχολαζουσών κληρονομιών και λοιπές διατάξεις».
Ερωτάται το Τμήμα: Γίνεται δεκτό το νομοσχέδιο επί της αρχής;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
<Speech><Parlmember>ΔΗΜΗΤΡΙΟΣ ΓΑΚΗΣ</Parlmember>: Κατά πλειοψηφία.</Speech>
<Speech><Parlmember>ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ</Parlmember>: Κατά πλειοψηφία.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Συνεπώς το νομοσχέδιο του Υπουργείου Οικονομικών: «Κώδικας κοινωφελών περιουσιών, σχολαζουσών κληρονομιών και λοιπές διατάξεις» έγινε δεκτό επί της αρχής κατά πλειοψηφία.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.
Με τη συναίνεση του Τμήματος και ώρα 23.29΄ λύεται η συνεδρίαση για αύριο ημέρα Τετάρτη 28 Αυγούστου 2013 και ώρα 10.00΄, με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του νομοσχεδίου του Υπουργείου Οικονομικών: «Κώδικας κοινωφελών περιουσιών, σχολαζουσών κληρονομιών και λοιπές διατάξεις». 
Ο</Speech> ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
Τελευταία Αποθήκευση:30/8/2013 1:47:00 μμ
Εκτυπώθηκε:30/8/2013 1:50:00 μμ</body>
</html>