<html><head><meta name="cp:revision" content="2"><meta name="date" content="2013-10-17T09:43:00Z"><meta name="Company" content="OTS"><meta name="meta:word-count" content="6925"><meta name="dc:creator" content="Production"><meta name="extended-properties:Company" content="OTS"><meta name="meta:print-date" content="2013-10-17T08:36:00Z"><meta name="Word-Count" content="6925"><meta name="dcterms:created" content="2013-10-17T09:43:00Z"><meta name="dcterms:modified" content="2013-10-17T09:43:00Z"><meta name="Last-Modified" content="2013-10-17T09:43:00Z"><meta name="Last-Save-Date" content="2013-10-17T09:43:00Z"><meta name="meta:character-count" content="37398"><meta name="Template" content="Normal"><meta name="meta:save-date" content="2013-10-17T09:43:00Z"><meta name="Application-Name" content="Microsoft Office Word"><meta name="modified" content="2013-10-17T09:43:00Z"><meta name="Edit-Time" content="2400000000"><meta name="Content-Type" content="application/msword"><meta name="creator" content="Production"><meta name="meta:author" content="Production"><meta name="extended-properties:Application" content="Microsoft Office Word"><meta name="meta:creation-date" content="2013-10-17T09:43:00Z"><meta name="Last-Printed" content="2013-10-17T08:36:00Z"><meta name="meta:last-author" content="katerinag"><meta name="Creation-Date" content="2013-10-17T09:43:00Z"><meta name="xmpTPg:NPages" content="40"><meta name="resourceName" content="14-10-2013.doc"><meta name="Last-Author" content="katerinag"><meta name="Character Count" content="37398"><meta name="Page-Count" content="40"><meta name="Revision-Number" content="2"><meta name="extended-properties:Template" content="Normal"><meta name="Author" content="Production"><meta name="meta:page-count" content="40"></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></head><body>ΣΥΝΕΔΡΙΑΣΗ  14-10-2013		ΣΕΛ.1
(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
ΠΙΝΑΚΑΣ ΠΕΡΙΕΧΟΜΕΝΩΝ
ΙΕ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄
ΣΥΝΕΔΡΙΑΣΗ ΣΤ΄
Δευτέρα  14 Οκτωβρίου 2013
ΘΕΜΑΤΑ
 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, σελ. 
2. Επί διαδικαστικού θέματος, σελ. 
 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, σελ. 
2. Απαντήσεις Υπουργών σε ερωτήσεις Βουλευτών, σελ. 
3. Ανακοίνωση του δελτίου επικαίρων ερωτήσεων της Τρίτης 15 Οκτωβρίου 2013, σελ. 
4. Συζήτηση επικαίρων ερωτήσεων:
    α) Προς τον Υφυπουργό στον Πρωθυπουργό, αρμόδιο για τη Δημόσια Ραδιοτηλεόραση, σχετικά με τους περιφερειακούς ραδιοφωνικούς σταθμούς της πρώην ΕΡΤ, σελ. 
    β) Προς τον Υπουργό Υποδομών, Μεταφορών και Δικτύων, σχετικά με την καθυστέρηση στην υλοποίηση των έργων για την ανασύσταση της λίμνης Κάρλας, σελ. 
    γ) Προς τον Υπουργό Περιβάλλοντος, Ενέργειας και Κλιματικής Αλλαγής, σχετικά με την εταιρεία &quot;Ελληνικά Πετρέλαια Α.Ε.&quot;, σελ. 
 
Γ. ΝΟΜΟΘΕΤΙΚΗ ΕΡΓΑΣΙΑ 
Κατάθεση σχεδίου νόμου:
Οι Υπουργοί Υγείας και Ανάπτυξης και Ανταγωνιστικότητας κατέθεσαν σχέδιο νόμου: «Προσαρμογή της εθνικής νομοθεσίας στις διατάξεις της Οδηγίας 2011/24/ΕΕ του Ευρωπαϊκού Κοινοβουλίου και του Συμβουλίου της 9ης Μαρτίου 2011 περί εφαρμογής των δικαιωμάτων των ασθενών στο πλαίσιο της διασυνοριακής υγειονομικής περίθαλψης (L 88/45/4-4-2011)», σελ. 

ΠΡΟΕΔΡΕΥΩΝ
ΔΡΑΓΑΣΑΚΗΣ Ι. , σελ.

ΟΜΙΛΗΤΕΣ

Α. Επί διαδικαστικού θέματος:
ΔΡΑΓΑΣΑΚΗΣ Ι. , σελ.
ΚΑΠΕΡΝΑΡΟΣ Β. , σελ.

Β. Επί των επικαίρων ερωτήσεων:
ΚΑΠΕΡΝΑΡΟΣ Β. ,  σελ.
ΚΑΨΗΣ Π. , σελ.
ΚΡΕΜΑΣΤΙΝΟΣ Δ. , σελ.
ΠΑΠΑΓΕΩΡΓΙΟΥ Α. , σελ.
ΧΡΥΣΟΧΟΪΔΗΣ Μ. , σελ.
ΨΥΧΑΡΗΣ Α. , σελ.

ΠΡΑΚΤΙΚΑ ΒΟΥΛΗΣ
ΙΕ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄
ΣΥΝΕΔΡΙΑΣΗ ΣΤ΄
Δευτέρα 14 Οκτωβρίου 2013
Αθήνα, σήμερα στις 14 Οκτωβρίου 2013 ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Δ΄ Αντιπροέδρου αυτής κ. ΙΩΑΝΝΗ ΔΡΑΓΑΣΑΚΗ. 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κυρίες και κύριοι συνάδελφοι, αρχίζει η συνεδρίαση.
Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 15 Οκτωβρίου 2013.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
1. Η με αριθμό 1076/29-8-2013 ερώτηση του Βουλευτή Ιωαννίνων της Νέας Δημοκρατίας κ. Σταύρου Καλογιάννη προς τον Υπουργό Περιβάλλοντος, Ενέργειας και Κλιματικής Αλλαγής, σχετικά με την καθυστέρηση θεσμοθέτησης του Ρυθμιστικού Σχεδίου και του Προγράμματος προστασίας περιβάλλοντος Ιωαννίνων.
2. Η με αριθμό 287/29-7-2013 ερώτηση του Βουλευτή Μεσσηνίας του Συνασπισμού Ριζοσπαστικής Αριστεράς – Ενωτικού Κοινωνικού Μετώπου κ. Αθανάσιου Πετράκου προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των αγροτών λόγω ακαρπίας των ελαιοδέντρων στη Μεσσηνία.
3. Η με αριθμό 742/21-8-2013 ερώτηση του Βουλευτή Ηλείας του Πανελλήνιου Σοσιαλιστικού Κινήματος κ. Ιωάννη Κουτσούκου προς τον Υπουργό Εργασίας, Κοινωνικής Ασφάλισης και Πρόνοιας, σχετικά με την αρνητική στάση των τραπεζών για την εφαρμογή της υπουργικής απόφασης που προβλέπει τη δυνατότητα επιμήκυνσης της διάρκειας αποπληρωμής δανείων, που χορηγήθηκαν σε δικαιούχους του Οργανισμού Εργατικής Κατοικίας μέσω τραπεζών με επιδοτούμενο επιτόκιο.
4. Η με αριθμό 630/16-8-2013 ερώτηση της Βουλευτού Μαγνησίας των Ανεξάρτητων Ελλήνων κ. Μαρίνας Χρυσοβελώνη προς τον Υπουργό Υγείας, σχετικά με τη μη διακομιδή ασθενών από τις Βόρειες Σποράδες.
5. Η με αριθμό 1277/3-9-2013 ερώτηση του Βουλευτή Αχαΐας της Δημοκρατικής Αριστεράς κ. Νικόλαου Τσούκαλη προς τον Υπουργό Οικονομικών, σχετικά με την ανάγκη αύξησης του μετοχικού κεφαλαίου και του διορισμού Διοικητικού Συμβουλίου για τη λειτουργία του Επιστημονικού Πάρκου Πατρών.
6. Η με αριθμό 43/24-7-2013 ερώτηση του Βουλευτή Β΄ Αθηνών του Κομμουνιστικού Κόμματος Ελλάδας κ. Χρήστου Κατσώτη προς τον Υπουργό Εργασίας, Κοινωνικής Ασφάλισης και Πρόνοιας, σχετικά με τους εργαζόμενους στο εργοστάσιο «ΕΛΛΗΝΙΚΑ ΣΩΛΗΝΟΥΡΓΕΙΑ Α.Ε.» της εταιρείας «ΜΗΧΑΝΙΚΗ Α.Ε.» και στα εργοστάσια ξύλου «ΝΕΟΣΕΤ» και «ΣΕΛΜΑΝ» στη Χαλκίδα.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγαφος 5 του Κανονισμού της Βουλής)
1. Η με αριθμό 435/1-8-2013 ερώτηση του Βουλευτή Καστοριάς του Συνασπισμού Ριζοσπαστικής Αριστεράς – Ενωτικού Κοινωνικού Μετώπου κ. Ευάγγελου Διαμαντόπουλου προς τον Υπουργό Υγείας, σχετικά με την αντιμετώπιση των προβλημάτων του Γενικού Νοσοκομείου Καστοριάς, λόγω της ελλιπούς στελέχωσής του σε ιατρικό δυναμικό.
Κυρίες και κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Πρώτα θα συζητηθεί η τρίτη με αριθμό 66/7-10-2013 επίκαιρη ερώτηση πρώτου κύκλου του Βουλευτή Δωδεκανήσου του Πανελλήνιου Σοσιαλιστικού Κινήματος κ. Δημητρίου Κρεμαστινού προς τον Υφυπουργό στον Πρωθυπουργό, αρμόδιο για τη Δημόσια Ραδιοτηλεόραση, σχετικά με τους περιφερειακούς ραδιοφωνικούς σταθμούς της πρώην ΕΡΤ. 
Θα απαντήσει ο Υπουργός κ. Καψής. 
Κύριε Κρεμαστινέ, έχετε το λόγο για να αναπτύξετε την επίκαιρη ερώτησή σας.</ChairmanSpeech>
<Speech><Parlmember>ΔΗΜΗΤΡΙΟΣ ΚΡΕΜΑΣΤΙΝΟΣ</Parlmember>: Το βασικό ερώτημα, κύριε Πρόεδρε, είναι να διευκρινιστεί τι θέλει η Κυβέρνηση, ποια είναι η πολιτική της όσον αφορά τους περιφερειακούς ραδιοφωνικούς σταθμούς και ειδικά των παραμεθορίων περιοχών, που είναι οι περιοχές εκείνες όπου υπάρχει και τουριστικό ενδιαφέρον, αλλά κυρίως εμπορικό ενδιαφέρον μεταξύ των όμορων περιοχών.
Χρησιμοποιώ ιδιαίτερα σαν παράδειγμα τη Δωδεκάνησο, όπου υπάρχουν πληθυσμοί κοινοί, κυρίως στα νησιά της Ρόδου και της Κω και στην απέναντι ακτή, οι οποίοι διακινούνται και οι οποίοι καθημερινώς θέλουν να ξέρουν τι συμβαίνει στο εμπόριο και στον τουρισμό για να μπορεί να γίνεται καλύτερα η συνεργασία και η επαφή μεταξύ τους. 
Βεβαίως, μπορεί να ισχυριστεί κάποιος ότι υπάρχουν και ιδιωτικοί ραδιοφωνικοί σταθμοί, αλλά, όπως γνωρίζετε και γνωρίζουν όλοι, οι ιδιωτικοί ραδιοφωνικοί σταθμοί πρωτίστως είναι επιχειρήσεις και ως επιχειρήσεις σκέφτονται διαφορετικά απ’ ό,τι σκέφτεται ο δημόσιος ραδιοφωνικός σταθμός. Κατά συνέπεια θα ήταν μεγάλη παράληψη να μη συνεχιστεί η λειτουργία τους, η οποία έχει αρχίσει από τον καιρό που απελευθερώθηκε η Δωδεκάνησος. 
Επίσης, θα ήθελα να ρωτήσω αν σκέφτεται η Κυβέρνηση να απομακρύνει ορισμένους από τους εργαζόμενους, αν δεν τους κρατήσει όλους, ποια μέριμνα θα λάβει γι’ αυτούς που θα απομακρύνει, αυτούς δηλαδή που δεν θα επαναπροσλάβει. 
Αυτές είναι οι δύο ερωτήσεις μου και παρακαλώ τον κ. Καψή να τις απαντήσει.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστούμε, κύριε συνάδελφε. 
Ο κύριος Υπουργός έχει το λόγο.</ChairmanSpeech> 
<Speech><Parlmember>ΠΑΝΤΕΛΗΣ ΚΑΨΗΣ</Parlmember> (Υφυπουργός στον Πρωθυπουργό για τη Δημόσια Ραδιοτηλεόραση): Κύριε Πρόεδρε, κύριε Βουλευτά, όπως ξέρετε, η πρόθεση της Κυβέρνησης είναι να διατηρήσει ένα ισχυρό δίκτυο εθνικών και περιφερειακών ραδιοσταθμών. 
Παρά τις τεχνικές δυσκολίες τής Κατεχάκη, που δεν μπορεί να βγάλει ραδιοσταθμό, έχει καταφέρει και υπάρχει αυτήν τη στιγμή ένας εθνικός ραδιοσταθμός στην Αθήνα και χαίρομαι που μπορώ να πω ότι από την Παρασκευή υπάρχει και στη Θεσσαλονίκη. Για την ώρα μεταδίδει μόνο μουσικό πρόγραμμα, αλλά σύντομα θα έχει και ειδησεογραφικό. 
Όπως ίσως ξέρετε, βάση εκκίνησης για το σχεδιασμό της νέας ραδιοτηλεόρασης υπήρξε το σχέδιο Μόσιαλου, που προέβλεπε τη σύμπτυξη των δεκαεννέα περιφερειακών σταθμών σε εννέα. Για το μεταβατικό διάστημα προχωρήσαμε ένα βήμα παραπέρα και στο σχεδιασμό υπάρχει ένας ραδιοφωνικός σταθμός ανά περιφέρεια καθώς και δύο ακριτικοί που έχουν παραμείνει εν λειτουργία.
 Ειδικά για τη Ρόδο προβλέπεται να παραμείνει σε λειτουργία ο ραδιοσταθμός. Έχει γίνει προκήρυξη των θέσεων, αλλά όπως ξέρετε ο ραδιοσταθμός είναι υπό κατάληψη και άρα δεν είναι δυνατόν αυτή τη στιγμή να λειτουργήσει.
Συνολικά στους περιφερειακούς ραδιοσταθμούς υπήρχαν τριακόσια δέκα άτομα που απασχολούνταν. Νομίζω ότι ήταν ένας μεγάλος αριθμός και κυρίως ανορθολογικά κατανεμημένος. Έτσι, στη νέα ραδιοτηλεόραση θα είναι πιο λιτό το σχήμα. Και αυτό, εάν θέλετε, είναι ένα από τα μεγάλα στοιχήματα, να μπορέσουμε να έχουμε το ίδιο υψηλής ποιότητας προϊόν και καλύτερο, με πιο λιτή διάρθρωση.
Ένα ποσοστό –μεγάλο ποσοστό ίσως- των ανθρώπων που θα απασχολούνται στη Νέα Τηλεόραση θα προέλθει από την παλιά ΕΡΤ, αυτό όμως θα γίνει με νέες διαδικασίες απόλυτα αξιοκρατικές. Θα αξιολογηθούν όλες οι αιτήσεις από τους πρώην συνεργαζόμενους ή και από άλλους και με αυτήν τη διαδικασία θα προσληφθούν.
Κάποιοι ενδεχομένως να μην προσληφθούν στη Νέα Ραδιοτηλεόραση. Όπως ξέρετε, έχει υπάρξει ειδική ρύθμιση να πάρουν πλήρεις αποζημιώσεις, χωρίς το πλαφόν, όσοι δεν θα επαναπροσληφθούν, ενώ για το ενδιάμεσο διάστημα έχουν υπογραφεί δίμηνες συμβάσεις, οι οποίες πρόκειται να ανανεωθούν τώρα. Συνολικά μαζί με κάποιες πρόσθετες προσλήψεις τεχνικών που θα γίνουν από την Προεδρία θα φτάσουμε στους πεντακόσιους ενενήντα οκτώ που θα προσλάβει η Δημόσια Τηλεόραση, οι οποίοι είναι πλήρως καλυμμένοι ασφαλιστικά και για το διάστημα αυτό αλλά και για τις τυχόν επεκτάσεις των συμβάσεων που θα γίνουν.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστούμε, κύριε Υπουργέ.
Το λόγο έχει ο κ. Κρεμαστινός.</ChairmanSpeech>
<Speech><Parlmember>ΔΗΜΗΤΡΙΟΣ ΚΡΕΜΑΣΤΙΝΟΣ</Parlmember>: Εάν αντιλήφθηκα καλά, θα διατηρηθεί ο σταθμός της Ρόδου. Σε τι ποσοστό περίπου –εάν το γνωρίζετε- θα παραμείνουν οι σημερινοί εργαζόμενοι; Και κυρίως ποια θα είναι τα κριτήρια που θα βάλετε –εάν υπάρχουν- για την επαναπρόσληψη αυτών που πρέπει να επαναπροσληφθούν; 
Και, βεβαίως, υπάρχουν άνθρωποι οι οποίοι έχουν προσφέρει, που έχουν μία ιστορία και οι οποίοι πρέπει να έχουν μια προτεραιότητα και αυτό το αντιλαμβάνεστε. Δεν θα πρέπει, δηλαδή, -αυτό που λέγεται- ο οικονομικός περιορισμός να αποτρέψει την ουσία, αλλά η ουσία να επιβληθεί πάνω στον οικονομικό περιορισμό, εάν υπάρχει. Θα ήθελα, εάν μπορείτε, να μου διευκρινίσετε αυτά τα ερωτήματα.
Βασικά, όμως, θα ήθελα να προσθέσω ότι έχει τραβήξει πολύ αυτή η ιστορία της Δημόσιας Τηλεόραση που ακόμα εξακολουθεί να είναι υποδεέστερη από την παλιά ΕΡΤ. Και αυτό είναι πάρα πολύ κακό. Τι μπορείτε να πείτε πάνω σε αυτό; Γιατί είναι κάτι που αφορά πια ολόκληρη τη χώρα. Είναι πολύ βασικό.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Το λόγο έχει ο κύριος Υπουργός.</ChairmanSpeech>
<Speech><Parlmember>ΠΑΝΤΕΛΗΣ ΚΑΨΗΣ</Parlmember> (Υφυπουργός στον Πρωθυπουργό για τη Δημόσια Ραδιοτηλεόραση): Συμφωνώ απολύτως μαζί σας και για τα δύο ζητήματα.
Ως προς τις προσλήψεις είπα ότι η διαδικασία δεν θα είναι όπως έγινε αυτή τη φορά με κοινωνικά μόνο κριτήρια, αλλά θα είναι επί της ουσίας αξιοκρατικά κριτήρια και προφανώς σε αυτά περιλαμβάνεται και η μέχρι τώρα δημοσιογραφική πορεία, μια και αναφερθήκατε στους δημοσιογράφους, δηλαδή το έργο που έχουν κάνει, η συμμετοχή τους και εν γένει η επαγγελματική τους δραστηριότητα.
Συμφωνώ, επίσης, ότι έχουμε καθυστερήσει πάρα πολύ στο να προχωρήσει η Νέα Τηλεόραση. Αυτήν τη στιγμή είναι ουσιαστικά όμηροι χίλιοι διακόσιοι εργαζόμενοι που έχουν ζητήσει να μετάσχουν στον ενδιάμεσο φορέα και αυτό γίνεται λόγω της κατάληψης στην Αγία Παρασκευή που έχει σαν συνέπεια και το ποιοτικά υποδεέστερο πρόγραμμα από αυτό που νομίζω ότι πρέπει να παράγει μια δημόσια τηλεόραση.
Θέλω να επισημάνω ιδιαίτερα αυτό το στοιχείο. Όσο παρατείνεται αυτή η εκκρεμότητα, τόσο και οι προσλήψεις αυτές χάνουν το νόημά τους, διότι ήδη η ΝΕΡΙΤ έχει συσταθεί σαν νομικό πρόσωπο και πολύ σύντομα θα προκηρύξει τις καινούργιες μόνιμες θέσεις για τη Νέα Ραδιοτηλεόραση. 
Άρα απευθύνω μία έκκληση η οποία έχει και άλλα στοιχεία μέσα βέβαια, όπως το πρόσθετο κόστος που έχει η παράταση λειτουργίας της Δημόσιας Τηλεόρασης και τη φθορά σε μηχανήματα. Έχουμε για παράδειγμα περιστατικά δολιοφθορών στις κεραίες της Δημόσια Τηλεόρασης, τα οποία είναι αρκετά σοβαρά. Επίσης -αυτό θέλω να το επισημάνω ιδιαίτερα- έχουμε τις ανάγκες για την κάλυψη της Προεδρίας. Εάν δεν επανέλθει η Δημόσια Τηλεόραση στην Αγία Παρασκευή σε μικρό σχετικά διάστημα, δεν θα είναι δυνατή η κάλυψη της Προεδρίας. Νομίζω ότι αυτό είναι ένα πάρα πολύ σοβαρό στοιχείο, το οποίο όλοι πρέπει να το λάβουν υπ’όψιν τους.
Να σημειώσω ότι έχουμε ένα νέο νόμο με βάση τον οποίο λειτουργεί η Νέα Τηλεόραση. Έχει κοπεί τελείως η σχέση κυβέρνησης με τη διοίκηση του δημόσιου ραδιοτηλεοπτικού φορέα. Έχουν μπει οι βάσεις ανεξαρτησίας. Όλα αυτά στα οποία αναφέρομαι θα αποτελέσουν αποφάσεις του νέου διοικητικού συμβουλίου και νομίζω ότι αποτελούν μία βάση και για τους εργαζόμενους να πάρουν μέρος στο χτίσιμο της νέας τηλεόρασης που είναι και για το δικό τους συμφέρον. Νομίζω ότι ένας ανεξάρτητος φορέας είναι αίτημα και των εργαζομένων στην ΝΕΡΙΤ, αλλά και για την Αντιπολίτευση. Νομίζω ότι δεν είναι κτήμα της Κυβέρνησης η Νέα Τηλεόραση, αλλά είναι κτήμα του ελληνικού λαού και πρέπει όλοι να βοηθήσουμε σε αυτό.
Σας ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστούμε και εμείς.</ChairmanSpeech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Τα γρόσια τα βάλατε στους εργαζόμενους που «απολύσατε»;</Speech>
<Speech><Parlmember>ΠΑΝΤΕΛΗΣ ΚΑΨΗΣ</Parlmember> (Υφυπουργός στον Πρωθυπουργό για τη Δημόσια Ραδιοηλεόραση): Μπορείτε να ρωτήσετε το ΕΤΑΠ-ΜΜΕ. Ρωτήστε, διότι έχει ρωτήσει η Ένωση Συντακτών, έχει πάρει απάντηση και δεν έχει πει τι απάντηση έχει πάρει και συνεχίζει να συκοφαντεί.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Παρακαλώ, κύριε Υπουργέ. Έτσι και αλλιώς, δεν προβλέπεται διαδικασία.
Προχωρούμε στην πέμπτη με αριθμό 89/8-10-2013 επίκαιρη ερώτηση πρώτου κύκλου του Βουλευτή Λαρίσης της Δημοκρατικής Αριστεράς κ. Θωμά Ψύρρα προς τον Υπουργό Υποδομών, Μεταφορών και Δικτύων, σχετικά με την καθυστέρηση στην υλοποίηση των έργων για την ανασύσταση της λίμνης Κάρλας. 
Θα απαντήσει ο Υπουργός κ. Χρυσοχοΐδης.
Το λόγο έχει ο κ. Θωμάς Ψύρρας.</ChairmanSpeech>
<Speech><Parlmember>ΘΩΜΑΣ ΨΥΡΡΑΣ</Parlmember>: Ευχαριστώ, κύριε Πρόεδρε.
Κύριε Υπουργέ, το μεγαλόπνοο σχέδιο αναγέννησης της Κάρλας, το οποίο σίγουρα είναι το μεγαλύτερο περιβαλλοντικό έργο των Βαλκανίων, μιας και έχει προϋπολογισμό 246 εκατομμύρια ευρώ, εξελίσσεται σταδιακά σε μια μάλλον θλιβερή ιστορία λαθών, αστοχιών, ασυνεννοησίας των εμπλεκομένων φορέων εδώ και δεκαετίες. Σκεφτείτε ότι από το 1982, όταν άρχισε να μελετάται η επαναδημιουργία της λίμνης Κάρλας, φτάσαμε στο 1995, όπου αποφασίστηκε η μερική αποκατάσταση του βιότοπου από το τότε ΥΠΕΧΩΔΕ τριάντα πέντε ολόκληρα χρόνια μετά την ολική αποξήρανση του 1962. Το 2000 εκδόθηκε η ΚΥΑ για τον επαναπλημμυρισμό των τριάντα οκτώ χιλιάδων στρεμμάτων. Δεκατρία χρόνια πέρασαν από τότε. Εκδόθηκαν πολυάριθμες κοινές υπουργικές αποφάσεις, εκπονήθηκαν μελέτες, εκθέσεις, έγιναν ώρες συσκέψεων. Το αποτέλεσμα; Είμαστε στα τέλη του 2013, το έργο δεν έχει ολοκληρωθεί και χρειάζεται επειγόντως διορθώσεις. 
Αυτήν τη στιγμή το έργο βρίσκεται διοικητικά και διαχειριστικά στην κυριολεξία στον αέρα. Ο άλλοτε φορέας διαχείρισης Κάρλας-Μαυροβουνίου-Κεφαλοβρύσου καταργήθηκε με το ν. 4109/2013 και οι αρμοδιότητες περιέρχονται στην αρμόδια Διεύθυνση της Περιφέρειας Θεσσαλίας, που αναλαμβάνει όμως από την 1-1-2014. Στο μεταξύ αποφασίστηκε η κατάργηση του βασικού φορέα διαχείρισης κατασκευής του έργου, δηλαδή της Ειδικής Υπηρεσίας Δημοσίων Έργων Κάρλας με έδρα τη Λάρισα. 
Όλο αυτό θα στοιχίσει στο έργο μια ακόμα μεγαλύτερη καθυστέρηση, ενώ είναι ορατός ο κίνδυνος να σταματήσει και να ακυρωθεί ό,τι έχει γίνει μέχρι σήμερα, όταν το χρονοδιάγραμμα ολοκλήρωσής του και χρηματοδότησής του από την Ευρωπαϊκή Ένωση λήγει το 2015 χωρίς προοπτική παράτασης.
Κύριε Υπουργέ, αν τα έργα δεν ολοκληρωθούν εν όψει του χειμώνα, θα κινδυνεύουν επιπλέον και από πλημμύρες τα παρακάρλια χωριά και πρέπει να το προσέξουμε ιδιαίτερα. Επιπλέον, η χώρα μας θα κληθεί να επιστρέψει και κονδύλια στην Ευρωπαϊκή Ένωση.
Ρωτώ, λοιπόν: γνωρίζετε πόσες και ποιες εργολαβίες έχουν ολοκληρωθεί; Ποιο είναι το χρονοδιάγραμμα εξέλιξης και ολοκλήρωσης των έργων επαναπλημμυρισμού; Τα έργα θα συνεχιστούν μέχρι το Γενάρη, οπότε και θα αναλάβει η Περιφέρεια; Σε ποιο στάδιο βρίσκεται η απορρόφηση των κοινοτικών κονδυλίων αυτήν την ώρα; Και φυσικά, η μεταφορά αρμοδιοτήτων από τον άλλοτε φορέα διαχείρισης στην Περιφέρεια θα σημάνει και αντίστοιχη μεταφορά προσωπικού, ώστε να υπάρξει μία συνέχεια;</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Το λόγο έχει ο κύριος Υπουργός για τρία λεπτά.</ChairmanSpeech>
<Speech><Parlmember>ΜΙΧΑΗΛ ΧΡΥΣΟΧΟΪΔΗΣ</Parlmember> (Υπουργός Υποδομών, Μεταφορών και Δικτύων): Ευχαριστώ, κύριε Πρόεδρε.
Όπως πολύ σωστά ανέφερε ο κύριος συνάδελφος, το έργο τής ολοκλήρωσης για την ανασύσταση της λίμνης Κάρλας είναι μια υπόθεση περίπου τριάντα ετών. 
Νομίζω ότι άξιζε τον κόπο να υπάρξει μια τόσο μεγάλη πολιτική απόφαση εκείνη την εποχή, προκειμένου να ιδρυθεί ξανά μια λίμνη η οποία έπαιξε πολύ σημαντικό ρόλο στην περιβαλλοντική προστασία της περιοχής, στην προστασία του υδροφόρου ορίζοντα και της πανίδας της περιοχής. 
Είναι προφανές ότι πρόκειται για ένα πολύ μεγάλο έργο και μάλιστα σύνθετο, με πολλές δράσεις. Εξ αυτού του λόγου υπάρχουν και καθυστερήσεις, αλλά ταυτόχρονα υπάρχουν και οι αναγκαίοι χρόνοι που πρέπει κανείς να αναμένει τα αποτελέσματα των πρότερων ενεργειών του, για να πάμε στις επόμενες. Κατ’ αυτήν την έννοια, λοιπόν, είναι ένα έργο το οποίο καθυστερεί.
Δεν υπάρχει θέμα χρηματοδότησης του έργου. Έχουν εκτελεστεί τρεις εργολαβίες, οι οποίες εκπροσωπούν μαζί με κάποια άλλα χρήματα του ελληνικού δημοσίου -και αναφέρομαι στο πρόγραμμα δημοσίων επενδύσεων- αυτή τη στιγμή το 72% των εργασιών. Το 72% των εργασιών έχει συντελεστεί. Απομένει το υπόλοιπο, αλλά απομένουν και πάρα πολλές εργασίες να γίνουν ταυτόχρονα, παράλληλες, οι οποίες θα δώσουν τη δυνατότητα για την πλήρη περιβαλλοντική αναβάθμιση της περιοχής, για την περαιτέρω αντιπλημμυρική προστασία της περιοχής, για την προστασία και αναβάθμιση και ενίσχυση του υδροφόρου ορίζοντα της περιοχής του Βόλου και της Μαγνησίας, ούτως ώστε να δοθεί η δυνατότητα από γεωτρήσεις να υδροδοτηθεί κυρίως η πόλη του Βόλου με πολύτιμο πόσιμο νερό. 
Τελικώς, θα σας έλεγα ότι είναι ένα έργο το οποίο εξελίχθηκε χρηματοδοτικά και θα εξελιχθεί το επόμενο χρονικό διάστημα, αφού ήταν στο Γ’ Κοινοτικό Πλαίσιο Στήριξης, ως γνωστόν, πήγε μετά ως γέφυρα στο ΕΣΠΑ που τρέχει τώρα και έχουν ενταχθεί, επίσης, κονδύλια από τα προγράμματα «Μπαλτατζής» του Υπουργείου Γεωργίας.
Έρχομαι στο ζήτημα της εποπτείας του έργου. Πράγματι, το έργο το επέβλεπε μία υπηρεσία του Υπουργείου Υποδομών, η οποία προσφάτως με την κινητικότητα μεταφέρεται πλέον στην Περιφέρεια Θεσσαλίας. 
Εγώ, κύριε Πρόεδρε, θεωρώ ότι όλοι μας πρέπει να συμβάλουμε στο να μεταφέρουμε αρμοδιότητες και πόρους στην Περιφέρεια. Δεν είναι δυνατόν ένα έργο τόσο κρίσιμης περιφερειακής και τοπικής σημασίας για την περιοχή να εποπτεύεται και να εκτελείται από το κεντρικό Υπουργείο. Όλα αυτά πρέπει να μεταφερθούν στις Περιφέρειες και νομίζω ότι είναι μία ευκαιρία εν όψει και του νέου ΕΣΠΑ, το οποίο πρόκειται το επόμενο χρονικό διάστημα -από το 2014- να εφαρμοσθεί στη χώρα να μπορέσουμε να μεταφέρουμε περαιτέρω πόρους, προσωπικό και αρμοδιότητες, έτσι ώστε να μπορέσουν οι Περιφέρειες και να προγραμματίσουν και να σχεδιάσουν και να μελετήσουν και να εκτελέσουν έργα τα οποία είναι τόσο πολύτιμα για την ανάπτυξη κάθε περιφέρειας.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Θα επανέλθω, κύριε Πρόεδρε, στη δευτερολογία μου.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Το λόγο έχει ο κ. Ψύρρας.</ChairmanSpeech>
<Speech><Parlmember>ΘΩΜΑΣ ΨΥΡΡΑΣ</Parlmember>: Κύριε Υπουργέ, μάλλον δεν είστε καλά πληροφορημένος για την κατάσταση που επικρατεί αυτήν τη στιγμή στην Κάρλα. Σαφέστατα έχει πάει πάρα πολύ πίσω το έργο. Όμως, αυτήν τη στιγμή τα έργα, τα οποία έχουν γίνει και για τα οποία έχουν δοθεί πάρα πολλά χρήματα, παρουσιάζουν την εξής εικόνα: Εάν δεν συνεχιστούν οι εργολαβίες που βρίσκονται αυτήν τη στιγμή σε διαδικασία, θα αντιμετωπίσουμε και θα αντιμετωπίσετε και εσείς προσωπικά πελώρια προβλήματα. Εγώ δεν υπαινίσσομαι, αλλά αναφέρομαι στον κίνδυνο να πλημμυρίσουν τα παρακάρλια χωριά το χειμώνα και να δημιουργηθούν μεγάλες καταστροφές και όχι μόνο στην περιφέρεια. 
Από την άλλη πλευρά, πρέπει να ξεκαθαρίσουμε το εξής: Το γεγονός ότι η Κάρλα πάει να γεμίσει με νερό από τον Πηνειό –αυτήν τη στιγμή δεν μπαίνει καθόλου νερό από τον Πηνειό, αλλά αποχετεύει ουσιαστικά στη Μαγνησία- δημιουργεί επίσης προβλήματα στον Παγασητικό. 
Η δε Κάρλα καθ’εαυτή δεν είναι τίποτε άλλο, παρά ένας κλειστός νεροχύτης. Φανταστείτε ένα νεροχύτη που τον αφήνεις μία εβδομάδα, πώς βρωμάει. Αν σας διαβάσω από τα δημοσιεύματα των εφημερίδων του τοπικού Τύπου της τελευταίας εβδομάδας, θα διαπιστώσετε ότι γράφουν πως υπάρχει εντονότατη οσμή στην περιοχή, πως υπάρχει ένας ευτροφισμός άνευ προηγουμένου, νεκρά ψάρια τα οποία έχουν γεμίσει τον τόπο στην Κάρλα και ουσιαστικά εμείς δεν κάνουμε τίποτε. «Νεκρά ψάρια στη λίμνη Κάρλα» γράφει η «ΚΑΘΗΜΕΡΙΝΗ», «Η Κάρλα σε θανάσιμο φαύλο κύκλο» γράφει η «ΘΕΣΣΑΛΙΑ», «180 εκατομμύρια ευρώ για μία λίμνη-φάντασμα» γράφει το «REAL PLANET», «Νεκρά από ασφυξία ψάρια στην Κάρλα» και «Λουκέτο βάζει η πολιτεία στο φορέα διαχείρισης» γράφει η «ΕΛΕΥΘΕΡΙΑ» της Λάρισας.
Είναι πελώριο το πρόβλημα. Αυτά τα νεκρά ψάρια, αυτός ο ευτροφισμός επηρεάζει ολόκληρη την περιοχή. Το νερό, που αυτήν τη στιγμή διαθέτει η Κάρλα, δεν είναι μόνο ακατάλληλο για ύδρευση, είναι ακατάλληλο και για άρδευση, διότι πλέον έχει γίνει η κατάσταση τοξική. Αυτό είναι το ένα ζήτημα.
Δεύτερο ζήτημα. Πολύ σωστά αναφέρατε, «γιατί να τα κάνει το κεντρικό κράτος τα έργα, ας τα κάνει η Περιφέρεια». Το γεγονός ότι θα τα κάνει η Περιφέρεια μάλλον μας φέρνει κοντύτερα στη Δύση και θα συμφωνήσω μαζί σας. 
Όμως, εγώ επεσήμανα τα εξής σημεία: Πρώτον, αυτήν τη στιγμή η Περιφέρεια δεν έχει το κατάλληλο προσωπικό, ώστε να μπορέσει να ανταποκριθεί και πρέπει για λόγους συνέχειας να υπάρχει ένα προσωπικό που θα διεκπεραιώσει το έργο.
Το δεύτερο στοιχείο είναι ότι υπάρχουν εγκατεστημένοι εργολάβοι. Μάλιστα θα καταθέσω τα επτά-οκτώ έργα τα οποία υπολείπονται, γιατί αλλιώς θα πάμε πάρα πολύ πίσω και τα ήδη υπάρχοντα έργα θα καταστραφούν. 
Είναι χαρακτηριστικό ότι, αν δεν υπάρξει ομαλή χρηματοδότηση σύμφωνα με την κατασκευή, οι εργολάβοι -το ξανατονίζω- θα αναγκαστούν να διακόψουν τις εργασίες, με αποτέλεσμα να υπάρξουν καθυστερήσεις και στην αποκατάσταση και στη συντήρηση και στη λειτουργία των αντλιοστασίων. Θα υπάρξουν προβλήματα στην αντιπλημμυρική προστασία της περιοχής, καθώς και στην τροφοδοσία της λίμνης με νερό κατά τη χειμερινή περίοδο.
Καταθέτω λοιπόν το αίτημα της Περιφέρειας Θεσσαλίας, που ζητάει άμεση σύσκεψη για να δοθούν τώρα λύσεις, γιατί πιθανώς τον Γενάρη και με τις γνωστές καθυστερήσεις τα πράγματα θα είναι και πολύ άσχημα και θα είναι και πάρα πολύ αργά. 
(Στο σημείο αυτό ο Βουλευτής κ. Θωμάς Ψύρρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ο κύριος Υπουργός έχει τον λόγο.</ChairmanSpeech>
<Speech><Parlmember>ΜΙΧΑΗΛ ΧΡΥΣΟΧΟΪΔΗΣ</Parlmember> (Υπουργός Υποδομών, Μεταφορών και Δικτύων): Ευχαριστώ, κύριε Πρόεδρε.
Συμμερίζομαι τις ανησυχίες και την αγωνία του κυρίου συναδέλφου. Πρέπει να σας πω ότι έχω και προσωπική άποψη της τοπογραφίας και γεωγραφίας της περιοχής. Έχω θητεύσει στη Θεσσαλία ασκώντας διοίκηση εκεί κάποια εποχή και γνωρίζω πολύ καλά τα προβλήματα, όπως επίσης γνωρίζω πολύ καλά και την αναγκαιότητα του έργου. 
Θέλω να σας πω ότι υπάρχουν αυτήν τη στιγμή σε εξέλιξη επτά εργολαβίες, οι οποίες έχουν υπογραφεί από το 2008 μέχρι το 2013, μέχρι προσφάτως δηλαδή, μικρές και μεγάλες, ύψους από 25.000.000 έως 500.000. Όλες αυτές οι εργολαβίες είναι σε εξέλιξη.
Δέχομαι την πρότασή σας να κάνουμε άμεσα μια σύσκεψη με την Περιφέρεια, προκειμένου να δούμε όλα τα προβλήματα. Αυτό το οποίο -επαναλαμβάνω και πάλι- θέλω να σας διαβεβαιώσω είναι ότι η εποπτεία, ο έλεγχος και η όλη εξέλιξη του έργου δεν πρόκειται να μείνουν χωρίς το αναγκαίο προσωπικό το οποίο ήδη υφίσταται εκεί, εργάζεται και αύριο θα είναι στην Περιφέρεια Θεσσαλίας. Επαναλαμβάνω ότι είναι ωφέλιμο και χρήσιμο το ότι θα βρίσκεται στην Περιφέρεια Θεσσαλίας και όχι στο κεντρικό Υπουργείο. Δεν αλλάζει ουσιαστικά απολύτως τίποτα. 
Επίσης σας διαβεβαιώνω ότι δεν θα αφήσουμε ούτε τέτοιου είδους προβλήματα που θα δημιουργήσουν απόσταση και απονέκρωση του έργου σε σχέση με το προσωπικό και την εποπτεία. Θα έρθω σε επαφή και με τον περιφερειάρχη, προκειμένου να αντιμετωπίσουμε και αυτό το ζήτημα, διότι πράγματι μπορεί να αντιμετωπίσουμε προβλήματα εν’όψει του χειμώνα. 
Σας διαβεβαιώνω λοιπόν ότι είμαστε κοντά, το έργο θα συνεχίσει να χρηματοδοτείται κανονικά, το προσωπικό που επόπτευε θα συνεχίσει να εποπτεύει και να ελέγχει τους κατασκευαστές και είμαι βέβαιος ότι από τον Γενάρη πια, με την πλήρη και ουσιαστική συμμετοχή της περιφέρειας, το έργο θα αποκτήσει μεγαλύτερη ταχύτητα και τελικώς θα οδηγηθούμε με καλύτερο τρόπο, μέσω της αποκέντρωσης, στην πιο ουσιαστική λειτουργία του έργου.
Κύριε συνάδελφε, ας μη γελιόμαστε. Το κρίσιμο ζήτημα πια για την Κάρλα δεν είναι η κατασκευή. Είναι η διαχείριση και λειτουργία του έργου, που είναι ένα τεράστιο θέμα και ζήτημα της τοπικής κοινωνίας και των εκπροσώπων της τοπικής κοινωνίας να το διαχειριστούν. 
Ευχαριστώ πολύ, κύριε Πρόεδρε.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστούμε κι εμείς, κύριε Υπουργέ. 
Οι Υπουργοί Υγείας και Ανάπτυξης και Ανταγωνιστικότητας κατέθεσαν σχέδιο νόμου: «Προσαρμογή της εθνικής νομοθεσίας στις διατάξεις της Οδηγίας 2011/24/ΕΕ του Ευρωπαϊκού Κοινοβουλίου και του Συμβουλίου της 9ης Μαρτίου 2011 περί εφαρμογής των δικαιωμάτων των ασθενών στο πλαίσιο της διασυνοριακής υγειονομικής περίθαλψης (L 88/45/4-4-2011).»
Παραπέμπεται στην αρμόδια Διαρκή Επιτροπή.
Προχωρούμε τώρα στην τέταρτη με αριθμό 92/8-10-2013 επίκαιρη ερώτηση δευτέρου κύκλου του Βουλευτή Β΄ Αθηνών των Ανεξάρτητων Ελλήνων κ. Βασιλείου Καπερνάρου προς τον Υπουργό Περιβάλλοντος, Ενέργειας και Κλιματικής Αλλαγής, σχετικά με την εταιρεία «Ελληνικά Πετρέλαια Α.Ε.».
Θα απαντήσει ο Υφυπουργός Περιβάλλοντος, Ενέργειας και Κλιματικής Αλλαγής κ. Ασημάκης Παπαγεωργίου. 
Ορίστε, κύριε Καπερνάρο, έχετε τον λόγο για δύο λεπτά.</ChairmanSpeech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Ευχαριστώ πολύ, κύριε Πρόεδρε. 
Για άλλη μία φορά επιβεβαιώνομαι. Χάνω τα δύο λεπτά τώρα για να αναφερθώ στην ερώτηση, η οποία έχει γίνει και μάλιστα έχει κατατεθεί εδώ και έναν χρόνο. Χάνω τώρα τα δύο λεπτά για να επαναλάβω την ερώτηση, ενώ είναι δεδομένη, και θα μπορούσαν αυτά τα δύο λεπτά να προστεθούν στα πέντε της δευτερολογίας μου. Καταλάβατε γιατί απαξιώνω τον τρόπο κατασκευής και παρασκευής αυτού του Κανονισμού;
Κύριε Υπουργέ, αυτή η ερώτηση κατατέθηκε τον Οκτώβριο του 2012. Η πρώτη ημεροχρονολογία προσδιορισμού της συζήτησης ήταν στις 23 Νοεμβρίου του 2012. Καμαρώστε! Για πρώτη φορά έρχεται με άλλο Υπουργείο, εν τω προσώπω σας, η απάντηση. Ένα χρόνο μετά! Το λέω, για να καταλάβετε πώς λειτουργεί η Κυβέρνησή σας.
Και για να εκθέσω πρόσωπα, χρησιμοποιώντας γεγονότα, σας λέω ότι από την ημεροχρονολογία της προγραμματισμένης συζήτησης, την 23η Νοεμβρίου 2012, πέντε φορές ο συνάδελφός σας, ο κ. Στουρνάρας, κατά τη «στουρνάρεια μέθοδο», με έπαιρνε τηλέφωνο και μου έλεγε: «Ξέρετε, έχει πρόβλημα, είναι στο Eurogroup, δεν μπορεί, την άλλη φορά». Τελικά, στις 12 Σεπτεμβρίου του 2013 έχω την απάντηση ότι είναι αναρμόδιος Υπουργός. 
Πριν απαντήσετε και πιθανόν έρθετε σε δύσκολη θέση, σας λέω ότι σε εσάς με παρέπεμψε το Τμήμα Κοινοβουλευτικού Ελέγχου. Λέει να απευθυνθώ στο ΥΠΕΚΑ, σε εσάς. Διαβάζοντας όμως το νόμο ενδελεχέστερα, διαπιστώνω ότι τον έλεγχο για την τήρηση αποθεμάτων ασφαλείας τον ασκεί ο Υπουργός Ανάπτυξης. Επειδή είναι μπερδεμένα τα Υπουργεία, σας λέω –μήπως μπερδευτείτε- ότι η αρμοδιότητα, λέει ο νόμος, είναι του Υπουργείου Ανάπτυξης. 
Εγώ θα δεχθώ τις απαντήσεις τις δικές σας. Εν πάση περιπτώσει, έχει να κάνει με τα αποθεματικά των ΕΛΠΕ. Είναι ανώνυμη εταιρεία, όπου κατά 35% συμμετέχει το ελληνικό δημόσιο, που ασκεί 100% το μάνατζμεντ, το κουμάντο, τη διαχείριση, τον έλεγχο του διορίζω όποιον θέλω και κάνω τη δουλειά μου όπως θέλω. 
Σύμφωνα με αυτά που σας αναφέρω στις ερωτήσεις, χρωστάμε χρήματα. Να μην επαναλαμβάνω την ερώτηση, την έχετε διαβάσει, πιστεύω. Σας ερωτώ: Πρώτον, ποιο είναι το συνολικό ποσό το οποίο οφείλεται από τα ΕΛΠΕ στο Ιράν και από πότε είναι ληξιπρόθεσμη αυτή η οφειλή; Γιατί ήταν δεδομένο ότι οφείλαμε περί τα 600 εκατομμύρια ευρώ.
Δεύτερον, πόσο επιβαρύνεται ο καταναλωτής με το κόστος διαχείρισης των αποθεμάτων; Πόσα είναι τα αποθέματα του αργού πετρελαίου και των έτοιμων προϊόντων, σε σχέση πάντοτε με αυτά που ορίζει ο νόμος, δεδομένου –θα το αφήσω αυτό στη δευτερολογία μου- ότι έχει εξαφανισθεί τεράστια ποσότητα και θεωρείται –θα διευκρινιστεί αυτό, γιατί εκκρεμεί στο διοικητικό εφετείο- ότι έχει γίνει τεράστιας μορφής λαθρεμπόριο από αυτά που έπρεπε να είναι στην ποσότητα των διατηρουμένων αποθεματικών;</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστούμε τον συνάδελφο κ. Καπερνάρο.
Το λόγο έχει ο κύριος Υπουργός.</ChairmanSpeech>
<Speech><Parlmember>ΑΣΗΜΑΚΗΣ ΠΑΠΑΓΕΩΡΓΙΟΥ</Parlmember> (Υφυπουργός Περιβάλλοντος, Ενέργειας και Κλιματικής Αλλαγής):  Ευχαριστώ πολύ, κύριε Πρόεδρε.
Κατ’ αρχάς, να πω το εξής σε σχέση με την παρατήρηση –και όσον αφορά εμένα και το Υπουργείο- ότι πάντα έρχομαι στις ερωτήσεις…</Speech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Με εσάς δεν έχω τίποτα. Δεν είπα τίποτα για εσάς.</Speech>
<Speech><Parlmember>ΑΣΗΜΑΚΗΣ ΠΑΠΑΓΕΩΡΓΙΟΥ</Parlmember> (Υφυπουργός Περιβάλλοντος, Ενέργειας και Κλιματικής Αλλαγής): Ευχαριστώ πολύ.
Ως προς το συγκεκριμένο ερώτημα, θα πρέπει να ξεκαθαρίσουμε κάτι –το οποίο και εσείς βέβαια το είπατε, εμμέσως πλην σαφώς- ότι δεν θα μπορούσα να σας απαντήσω στην πρώτη ερώτηση για ένα βασικό λόγο: η προμήθεια αργού πετρελαίου από τα ΕΛΠΕ, αφορά μια καθαρά επιχειρηματική εμπορική δραστηριότητα της εταιρείας η οποία δεν καθορίζεται από το Υπουργείο Περιβάλλοντος, Ενέργειας και Κλιματικής Αλλαγής.
Τα «Ελληνικά Πετρέλαια Α.Ε.» είναι εκτός Μητρώου Φορέων Γενικής Κυβέρνησης. Είναι ανώνυμη εταιρεία εισηγμένη στο Χρηματιστήριο Αθηνών, δεν χρηματοδοτείται από την κεντρική κυβέρνηση ούτε καλύπτεται από τον κρατικό προϋπολογισμό.
Επιπλέον δε, από το 2005 με το ν. 3429 δεν ανήκει καν στον ευρύτερο δημόσιο τομέα. Η κρατική εποπτεία περιορίζεται και ασκείται, μόνο κατά το άρθρο 16 του νόμου που ανέφερα, ουσιαστικά σύμφωνα με τις διατάξεις περί ανωνύμων εταιρειών –και το ξέρετε- δηλαδή βάσει της μετοχικής σύνθεσης. 
Θα πρέπει, όμως, να επισημανθεί ότι τα ΕΛΠΕ έχουν δηλώσει επισήμως ότι έχουν συμμορφωθεί πλήρως ως προς τις διατάξεις του Συμβουλίου της Ευρωπαϊκής Ένωσης για τα ζητήματα που αφορούν τις εμπορικές σχέσεις με το Ιράν, σύμφωνα με τις αποφάσεις 635/12, 35/12 καθώς επίσης και τους κανονισμούς 945/12 και 267/2012.
Όσον αφορά το δεύτερο ερώτημα, θα απαντήσω στη δευτερολογία μου.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ο κύριος συνάδελφος έχει το λόγο για τρία λεπτά.</ChairmanSpeech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Όπως αντιλαμβάνεστε, κύριε Πρόεδρε, κάποια στιγμή πρέπει να πάρετε και εσείς θέση. Απευθύνομαι σε υπεύθυνους Προέδρους σαν κι εσάς. Το Κοινοβούλιο απαξιώνεται και έχει φτάσει σε αυτό το επίπεδο και αυτό είναι ένα γεγονός που το διακηρύσσω εγώ, για να αφυπνίσω τους συνέλληνές μου. Εγώ δεν επιτρέπω στον εαυτό μου ως Βουλευτή, όσο χαμηλά και να κατέλθω ως Βουλευτής, να μπορώ να υπομένω τέτοιες υπεκφυγές εκ μέρους της Κυβερνήσεως.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Θα δείτε μετά που θα διαβάσω τις ερωτήσεις που δεν θα απαντηθούν σήμερα. Ας συνεχίσουμε όμως.</ChairmanSpeech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Το λέω αυτό όχι για κανένα λόγο, όχι γιατί από τις δώδεκα επίκαιρες ερωτήσεις απαντώνται σήμερα οι τρεις λόγω κωλυμάτων Υπουργών, δεν λέω γι’ αυτήν την κατάντια αλλά λέω για το εξής άλλο θέμα: από έγγραφο της Βουλής από το πιο αρμόδιο γραφείο, το Τμήμα Κοινοβουλευτικού Ελέγχου αλλά και από προφορική επιβεβαίωση από τον κ. Στουρνάρα έχω την απάντηση ότι υπάρχει αναρμοδιότητά του και ότι αρμόδιο είναι το ΥΠΕΚΑ. 
Δεν επιρρίπτω ευθύνες στον κύριο Υπουργό. Καλά κάνει και μου απαντάει έτσι! Αλλά για την «ταμπακιέρα», όπως είδατε, αποφεύγουν να μιλήσουν. Και ξέρετε γιατί αποφεύγουν να μιλήσουν; 
Κύριε Υπουργέ, εγώ δεν κρύβομαι πίσω από το δάκτυλό μου. Πιστεύω ότι δεν θέλετε κι εσείς να κρύβεστε, παρά τη δύσκολη θέση στην οποία είστε. Σας ενδιαφέρει ή δεν σας ενδιαφέρει αυτήν τη στιγμή το ότι σε μια ανώνυμη εταιρεία το μάνατζμεντ, το κουμάντο, το έχει το κράτος, το έχει το δημόσιο; Δηλαδή τι μας ενδιαφέρει; Πρέπει να είναι κύριος μέτοχος το δημόσιο, για να πούμε ότι αναλαμβάνουμε ευθύνες ελέγχου; Εδώ έχει το μάνατζμεντ, έχει το κουμάντο. 
Εσείς, ως Υπουργός, έχετε κάποια σχέση. Δεν σας ενδιαφέρει αν γίνεται καλό μάνατζμεντ, αν κάνουν καλό κουμάντο αυτοί που διορίστηκαν από την Κυβέρνησή σας ή αν κάποιοι πρώην, με τους οποίους συνεταιρίζεστε τώρα, κάνουν καλό κουμάντο. Γιατί; Διότι το χρέος είναι δεδομένο. 
Σας γνωστοποιώ –και θέλω να σας καταστήσω κοινωνό του προβλήματος, διότι εγώ δεν θα το αφήσω έτσι- αυτό που έχω πει, ότι δηλαδή αν η Κυβέρνηση απευθύνεται στα Μέσα Μαζικής Ενημέρωσης, στο «MEGA», στο «ΕΘΝΟΣ», στον Μπόμπολα, στον Ψυχάρη και στην εφημερίδα «ΤΑ ΝΕΑ», εμείς απευθυνόμαστε στη δικαιοσύνη! Θα καταθέσω μηνυτήρια αναφορά! Δεν θα αφήσω εγώ να έχει το μάνατζμεντ το δημόσιο, για να μη γίνει έλεγχος από την εισαγγελία του Αρείου Πάγου. 
Γιατί το λέω αυτό; Διότι το τελευταίο δίμηνο του 2008 οι τελωνειακές αρχές του Πειραιά εξέδωσαν πράξεις καταλογισμού πρόσθετων φόρων εις βάρος των ΕΛΠΕ ύψους περίπου 40.000.000 ευρώ, διαπιστώνοντας ότι από τις αποθήκες καυσίμων του διυλιστηρίου έλειπαν περισσότερα από 70 εκατομμύρια λίτρα καυσίμων, το μεγαλύτερο μέρος του διαπιστωθέντος ελλείμματος είναι πάνω από 45 εκατομμύρια λίτρα και, σύμφωνα με το τελωνείο, αφορούσε ναυτιλιακό πετρέλαιο, κύριε Υπουργέ. Ναυτιλιακό πετρέλαιο! Εάν δεν είστε σχετικός με το θέμα, ρωτήστε τι σημαίνει αυτό. 
Ξέρετε τι απαντήθηκε από το Υπουργείο Οικονομικών; Μου είπαν: «Χάθηκαν, ναι μεν χάθηκαν, αλλά δεν μπορούμε να πούμε ότι είναι προϊόν λαθραίας διακίνησης». Τι έγιναν, λοιπόν; Εξαϋλώθηκαν! Διότι ήταν καυτό το καλοκαίρι και εξατμίστηκαν. Αυτή ήταν η απάντηση. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δικάστηκε μετ’ αναβολήν στο Διοικητικό Εφετείο Πειραιά. Βεβαίως, θα δω πώς μπορώ να πάρω την απόφαση, όποτε βγει. Αν σας ενδιαφέρει, πάρτε την κι εσείς -νομίζω ότι σας ενδιαφέρει- για να δούμε τι έγινε με αυτές τις πράξεις καταλογισμού του τελωνείου, στις οποίες εμμένει το τελωνείο. Υπάρχουν κάποιοι Έλληνες που κάνουν σωστά τη δουλειά τους. Γιατί όσο διεφθαρμένη και να είναι αυτή η χώρα –όπως είπε ένας διεφθαρμένος πρωθυπουργός- υπάρχουν Έλληνες που κάνουν τη δουλειά τους. Εμμένει το τελωνείο και λέει: «Ακούστε, κύριοι, εδώ αυτό έχει εντοπιστεί, είναι παράνομο, είναι λαθραίο κ.λπ.». Έτσι πήγαμε στα δικαστήρια.
Σας λέω λοιπόν –για να μην καταχρώμαι του χρόνου και με παρατηρήσει ο κύριος Πρόεδρος- ότι περιμένω τις αποφάσεις. Να ξέρετε ότι θα επανέλθω. Βεβαίως, μου είπατε αυτούς τους νόμους –θα τους δω τους νόμους- και ότι τυπικά δεν είναι στο ΥΠΕΚΑ. 
Θα επανέλθω την επόμενη φορά με ερώτηση και στον Υπουργό Ανάπτυξης και σε σάς. Σας παρακαλώ πάρα πολύ επειδή έχω εμπιστοσύνη –μέχρι αποδείξεως του εναντίου- στο πρόσωπό σας και θα αξιώσω από εσάς να φροντίσετε και εσείς σαν Έλληνας πολίτης –και δευτερευόντως σαν Υπουργός- να δούμε τι έγιναν αυτές οι τεράστιες ποσότητες που «εξαϋλώθηκαν» και σε σχέση με το τι θα πει το δικαστήριο, για να δούμε αν υπάρχουν ή δεν υπάρχουν. Χρωστάμε αυτά τα λεφτά στο Ιράν ή δεν τα χρωστάμε; Τα αποθεματικά που πληρώνει ο ελληνικός λαός για φύλακτρα, καλώς τα πληρώνει ή δεν υπάρχουν αποθεματικά; Διότι θα επανέλθω και με νεώτερα στοιχεία.
Ευχαριστώ πολύ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστούμε και εμείς.
Ο κύριος Υπουργός έχει το λόγο.
Σας δίνω περισσότερο χρόνο, διότι δεν έχουμε και πολλές ερωτήσεις απόψε. Οπότε, εάν θέλετε και εσείς, κύριε Υπουργέ, να ενημερώσετε το Σώμα για κάτι, είναι ευκαιρία σήμερα.</ChairmanSpeech>  
<Speech><Parlmember>ΑΣΗΜΑΚΗΣ ΠΑΠΑΓΕΩΡΓΙΟΥ</Parlmember> (Υφυπουργός Περιβάλλοντος, Ενέργειας και Κλιματικής Αλλαγής): Ευχαριστώ πολύ, κύριε Πρόεδρε.
Κατ’ αρχάς, να πω ως προς τη διοίκηση των ΕΛΠΕ ότι δεν τη διορίζει το κράτος. Αυτό έχει αλλάξει τα τελευταία χρόνια, συγκεκριμένα από το 2005 και μετά. Μπορεί να υπάρχει –αντιλαμβάνομαι τι θα πείτε…</Speech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Μήπως διορίζονται από το ΑΣΕΠ;</Speech>
<Speech><Parlmember>ΑΣΗΜΑΚΗΣ ΠΑΠΑΓΕΩΡΓΙΟΥ</Parlmember> (Υφυπουργός Περιβάλλοντος, Ενέργειας και Κλιματικής Αλλαγής): Όχι, δεν είπα αυτό, προς θεού. Είναι με βάση τη συμφωνία μετόχων από το 2005 και μετά.
Όσον αφορά την υπόθεση που αναφέρατε, η οποία είναι στα δικαστήρια, δεν τη γνωρίζω, αλλά από τη στιγμή που υπάρχει αυτή η αναμονή των αποφάσεων, προφανώς θα τη δούμε και εμείς. Σας παρακαλώ να μας την κοινοποιήσετε, εάν έχετε νωρίτερα αυτή τη γνώση.
Όσον αφορά επί της ουσίας στο θέμα των αποθεμάτων -τουλάχιστον για αυτό μπορώ να σας ενημερώσω αυτήν τη στιγμή- σύμφωνα με το άρθρο 3 του ν. 4123/2013 εναρμονίστηκε, όπως ξέρετε, ο δικός μας κανονισμός με τα ευρωπαϊκά δεδομένα, ώστε τα αποθέματα ασφαλείας που τηρούνται στη χώρα να καλύπτουν τις ανάγκες της εσωτερικής αγοράς, όπως συμβαίνει και στις άλλες χώρες της Ευρωπαϊκής Ένωσης. Το συνολικό επίπεδο αποθεμάτων, όπως προκύπτει και από την ευρωπαϊκή οδηγία, είναι τουλάχιστον ενενήντα ημερών των μέσων ημερήσιων καθαρών εισαγωγών για τις ανάγκες της χώρας σε όλα τα είδη πετρελαιοειδών. Αυτό είναι το γενικό πλαίσιο, το οποίο ήδη έχει αρχίσει να εφαρμόζεται και οι Υπηρεσίες του ΥΠΕΚΑ συγκεντρώνουν αυτήν την πληροφόρηση. 
Επιπλέον, σύμφωνα με το άρθρο 10 του ιδίου νόμου, καταρτίζονται μηνιαίως και διαβιβάζονται στην Ευρωπαϊκή Επιτροπή στατιστικά δελτία για τα εν λόγω αποθέματα. Αυτά πηγαίνουν κάθε μήνα, όπως είπα, στην Ευρωπαϊκή Επιτροπή. Επίσης, παρόμοια δελτία με αυτά τα στοιχεία αποστέλλονται στον Διεθνή Οργανισμό Ενέργειας. Αυτή η πρακτική πλέον εφαρμόζεται, όπως σας είπα, μετά την ψήφιση του συγκεκριμένου νόμου φέτος.</Speech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Κάνατε τόση δουλειά για να μου απαντήσετε αυτά που μου απαντάτε;</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κύριε συνάδελφε, γνωρίζετε ότι δυστυχώς κατά τον Κανονισμό δεν επιτρέπονται οι διακοπές. Ας ολοκληρώσει πρώτα ο Υπουργός.</ChairmanSpeech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Με συγχωρείτε, αλλά θέλω μία απάντηση. Υπάρχουν αποθέματα; Είναι τα φυσιολογικά; Είναι τα κανονικά; Ναι ή όχι; Αυτό ζητάω από σας. Τα «πρέπει να έγινε», «τι έγινε», «ο νόμος», «ο παρα-νόμος» κτλ δεν με αφορούν. Υπάρχουν αποθεματικά, κύριε Υπουργέ; Αυτό μόνο ζητάω.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κύριε Υπουργέ, συνεχίστε.</ChairmanSpeech>
<Speech><Parlmember>ΑΣΗΜΑΚΗΣ ΠΑΠΑΓΕΩΡΓΙΟΥ</Parlmember> (Υφυπουργός Περιβάλλοντος, Ενέργειας και Κλιματικής Αλλαγής): Ευχαριστώ, κύριε Πρόεδρε. 
Εκεί θα κατέληγα. Απλά έδωσα το γενικότερο πλαίσιο ενημερώνοντας όλους για το τι ισχύει πλέον από το 2013 και μετά. 
Αυτήν τη στιγμή, φέτος, έχουμε κατά μέσο όρο ενενήντα τέσσερις ημέρες, βάσει των καταναλώσεων. Υπήρξε και μήνας -επειδή είναι πάρα πολύ εντατικοί οι έλεγχοι- που είχαμε και εκατόν είκοσι εννέα ημερών αποθέματα. Ο μέσος όρος όμως για το πρώτο εξάμηνο του 2013 ήταν ενενήντα τέσσερις ημέρες. Αυτά είναι επίσημα στοιχεία του Υπουργείου που, όπως σας είπα, διαβιβάζονται μηνιαίως και στην Ευρωπαϊκή Επιτροπή και στον Διεθνή Οργανισμό Ενέργειας. 
Και όπως προβλέπεται από τον κανονισμό που ψηφίστηκε από το ελληνικό Κοινοβούλιο, καθώς και από το κανονισμό μέσω της Ρυθμιστικής Αρχής Ενέργειας που είναι οι διαδικαστικές πράξεις πλέον και θα είναι έτοιμος στις επόμενες εβδομάδες, θα επιβάλλονται και τα ανάλογα μέτρα σε περιπτώσεις που έχουμε διαφοροποίηση. Αυτό είναι κάτι που υπήρχε και στο νομοσχέδιο, απλά τώρα θα γίνει αυτό σε διαδικασία πράξεων. 
Επίσης να πω ότι πάντα οι υπηρεσίες του Υπουργείου, απ’ όσο ενημερώθηκα και είδα, έκαναν ελέγχους για τα αποθέματα ασφαλείας της χώρας. Δεν γνωρίζω, όπως σας είπα ήδη πριν, την υπόθεση που αναφέρατε, αλλά όποτε κατά το παρελθόν διαπιστώθηκαν και από όποιον είχαν διαπιστωθεί παραλείψεις, επιβλήθηκαν και ανάλογα πρόστιμα απ’ ό,τι ενημερώθηκα. 
Διότι, όπως ξέρετε, αποθέματα εκτάκτου ανάγκης είναι υποχρεωμένα να τηρούν όχι μόνο τα διυλιστήρια αλλά και αρκετές εταιρείες εμπορίας καθώς και μεγάλοι βιομηχανικοί πελάτες –που είμαι βέβαιος ότι γνωρίζετε- όπως ο «ΤΙΤΑΝ», η ΔΕΗ κτλ..
Ευχαριστώ πολύ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστώ και εγώ.
Επειδή ο κ. Καπερνάρος αναφέρθηκε στο Προεδρείο, θέλω απλώς να σημειώσω, χωρίς να μπω στην ουσία του θέματος, ότι έχω δει όντως κι εγώ ακόμα και ανακοινώσεις του αρμόδιου για τη διαφθορά Γραμματέα του Υπουργείου Δικαιοσύνης, του κ. Σούρλα, που λέει εντυπωσιακά πράγματα –δραματικά θα έλεγα- για το θέμα του λαθρεμπορίου καυσίμων. Αυτό το λέω γενικότερα. 
Επομένως, εάν δεν κάνετε ερώτηση στο Υπουργείο Οικονομικών, ίσως θα είχε νόημα να επανέλθετε προς το άλλο Υπουργείο.</ChairmanSpeech> 
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Θα επανέλθω, κύριε Πρόεδρε. 
Ευχαριστώ πάρα πολύ. 
Ο κ. Σούρλας είμαι βέβαιος ότι ως εντιμότατος θα…</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Έχει και το θεσμικό ρόλο. Γι’ αυτό αναφέρθηκα. 
Κυρίες και κύριοι συνάδελφοι, ο Βουλευτής κ. Χατζή Οσμάν Αχμέτ ζητεί άδεια ολιγοήμερης απουσίας στο εξωτερικό. Η Βουλή εγκρίνει;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Η Βουλή ενέκρινε τη ζητηθείσα άδεια.
Η πρώτη με αριθμό 93/8-10-2013 επίκαιρη ερώτηση πρώτου κύκλου της Βουλευτού Καστοριάς της Νέας Δημοκρατίας κ. Μαρίας Αντωνίου προς τον Υπουργό Παιδείας και Θρησκευμάτων, σχετικά με τη δημιουργία τμήματος του Πανεπιστημίου Δυτικής Μακεδονίας στην Καστοριά, δεν θα συζητηθεί λόγω κωλύματος του κυρίου Υπουργού και διαγράφεται. 
Ομοίως, η  δεύτερη με αριθμό 96/8-10-2013 επίκαιρη ερώτηση πρώτου κύκλου του Βουλευτή Επικρατείας του Συνασπισμού Ριζοσπαστικής Αριστεράς -Ενωτικού Κοινωνικού Μετώπου κ. Δημητρίου Τσουκαλά προς τον Υπουργό Δημόσιας Τάξης και Προστασίας του Πολίτη, σχετικά με τα δημοσιεύματα περί παρουσίας «αγανακτισμένου συνεργάτη» στο πλευρό ανδρών της ΥΑΤ κατά τη διάρκεια της αντιφασιστικής διαδήλωσης στις 18-09-2013, δεν θα συζητηθεί λόγω κωλύματος του κυρίου Υπουργού, και διαγράφεται. 
Η τέταρτη με αριθμό 91/8-10-2013 επίκαιρη ερώτηση πρώτου κύκλου της Βουλευτού Κοζάνης των Ανεξάρτητων Ελλήνων κ. Ραχήλ Μακρή προς τον Υπουργό Οικονομικών, σχετικά με την αντιμετώπιση των προβλημάτων από την εξίσωση του ειδικού φόρου στο πετρέλαιο θέρμανσης και κίνησης, δεν θα συζητηθεί μετά από συνεννόηση του αρμόδιου να απαντήσει Υπουργού με τη Βουλευτή και διαγράφεται. 
Η έκτη με αριθμό 100/8-10-2013 επίκαιρη ερώτηση πρώτου κύκλου του Βουλευτή Νομού Αττικής του Κομμουνιστικού Κόμματος Ελλάδας κ. Ιωάννη Γκιόκα προς τον Υπουργό Παιδείας και Θρησκευμάτων, σχετικά με την ικανοποίηση των αιτημάτων των εκπαιδευτικών που βρίσκονται σε διαθεσιμότητα, δεν θα συζητηθεί λόγω κωλύματος του κυρίου Υπουργού και διαγράφεται. 
Η πρώτη με αριθμό 103/8-10-2013 επίκαιρη ερώτηση δευτέρου κύκλου του Βουλευτή Πέλλης της Νέας Δημοκρατίας κ. Ιορδάνη Τζαμτζή προς τον Υπουργό Εργασίας, Κοινωνικής Ασφάλισης και Πρόνοιας, σχετικά με την αντιμετώπιση των προβλημάτων για τους ανασφάλιστους υπερήλικες, δεν θα συζητηθεί λόγω κωλύματος του κυρίου Υπουργού και διαγράφεται.
Η δεύτερη με αριθμό 97/8-10-2013 επίκαιρη ερώτηση δευτέρου κύκλου του Βουλευτή Β΄ Αθηνών του Συνασπισμού Ριζοσπαστικής Αριστεράς - Ενωτικού Κοινωνικού Μετώπου κ. Ευστάθιου Παναγούλη προς τον Υπουργό Οικονομικών, σχετικά με την ομολογία του γραφείου εσωτερικού ελέγχου του Διεθνούς Νομισματικού Ταμείου ότι το ελληνικό μνημόνιο του 2010 δεν πληρούσε τους όρους του καταστατικού του Ταμείου, δεν θα συζητηθεί λόγω κωλύματος του κυρίου Υπουργού και διαγράφεται.
Η τρίτη με αριθμό 86/8-10-2013 επίκαιρη ερώτηση δευτέρου κύκλου της Βουλευτού Πέλλης του Πανελλήνιου Σοσιαλιστικού Κινήματος κ. Θεοδώρας Τζάκρη προς τον Υπουργό Εργασίας, Κοινωνικής Ασφάλισης και Πρόνοιας, σχετικά με τις ρυθμίσεις των οφειλών των ασφαλισμένων στο ΙΚΑ και στον ΟΑΕΕ, δεν θα συζητηθεί λόγω κωλύματος του κυρίου Υπουργού και διαγράφεται. 
Η πέμπτη με αριθμό 90/8-10-2013 επίκαιρη ερώτηση της Βουλευτού Β΄ Πειραιώς της Δημοκρατικής Αριστεράς κ. Μαρίας Γιαννακάκη προς τους Υπουργούς Οικονομικών και Εσωτερικών, σχετικά με τη λήψη μέτρων για ισότιμη φορολογική αντιμετώπιση όλων των πολιτών, δεν θα συζητηθεί μετά από συνεννόηση του αρμόδιου να απαντήσει Υπουργού με τη Βουλευτή και διαγράφεται.
Η έκτη με αριθμό 101/8-10-2013 επίκαιρη ερώτηση δευτέρου κύκλου του Βουλευτή Α΄ Θεσσαλονίκης του Κομμουνιστικού Κόμματος Ελλάδος κ. Θεοδοσίου Κωνσταντινίδη προς τον Υπουργό Εργασίας, Κοινωνικής Ασφάλισης και Πρόνοιας, σχετικά με την αντιμετώπιση των προβλημάτων στην επιχείρηση «ΟΔΥΣΣΕΑΣ ΦΩΚΑΣ Α.Ε.» με έδρα τη Θεσσαλονίκη, δεν θα συζητηθεί λόγω κωλύματος του κυρίου Υπουργού και διαγράφεται.
Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.
Με τη συναίνεση του Σώματος και ώρα 18.43΄ λύεται η συνεδρίαση για αύριο Τρίτη 15 Οκτωβρίου 2013 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επίκαιρων ερωτήσεων και β) νομοθετική εργασία σύμφωνα με την ημερήσια διάταξη που έχει διανεμηθεί. 
Ο</Speech> ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
</body></html>