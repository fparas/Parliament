<html><head><meta name="cp:revision" content="2"><meta name="date" content="2013-03-07T10:12:00Z"><meta name="Company" content="OTS"><meta name="Keywords" content=""><meta name="meta:word-count" content="14280"><meta name="subject" content=""><meta name="dc:creator" content="Production"><meta name="extended-properties:Company" content="OTS"><meta name="meta:print-date" content="2013-03-07T08:46:00Z"><meta name="Word-Count" content="14280"><meta name="dcterms:created" content="2013-03-07T10:12:00Z"><meta name="dcterms:modified" content="2013-03-07T10:12:00Z"><meta name="Last-Modified" content="2013-03-07T10:12:00Z"><meta name="Last-Save-Date" content="2013-03-07T10:12:00Z"><meta name="meta:character-count" content="77114"><meta name="Template" content="Normal"><meta name="meta:save-date" content="2013-03-07T10:12:00Z"><meta name="dc:title" content="ΠΡΑΚΤΙΚΑ ΒΟΥΛΗΣ"><meta name="Application-Name" content="Microsoft Office Word"><meta name="modified" content="2013-03-07T10:12:00Z"><meta name="Edit-Time" content="1200000000"><meta name="cp:subject" content=""><meta name="Content-Type" content="application/msword"><meta name="creator" content="Production"><meta name="meta:author" content="Production"><meta name="dc:subject" content=""><meta name="extended-properties:Application" content="Microsoft Office Word"><meta name="meta:creation-date" content="2013-03-07T10:12:00Z"><meta name="Last-Printed" content="2013-03-07T08:46:00Z"><meta name="meta:last-author" content="n.tasoula"><meta name="Comments" content=""><meta name="Creation-Date" content="2013-03-07T10:12:00Z"><meta name="xmpTPg:NPages" content="1"><meta name="resourceName" content="4-3-2013.doc"><meta name="Last-Author" content="n.tasoula"><meta name="w:comments" content=""><meta name="Character Count" content="77114"><meta name="Page-Count" content="1"><meta name="Revision-Number" content="2"><meta name="extended-properties:Template" content="Normal"><meta name="meta:keyword" content=""><meta name="Author" content="Production"><meta name="comment" content=""><meta name="meta:page-count" content="1"></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta>ΠΡΑΚΤΙΚΑ ΒΟΥΛΗΣ</head>
<body>Συνεδρίαση 4.3.2013                                                                         σελ.1
(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
ΠΙΝΑΚΑΣ ΠΕΡΙΕΧΟΜΕΝΩΝ
 ΙΕ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΣΥΝΕΔΡΙΑΣΗ ΡΛΖ΄
Δευτέρα  4 Μαρτίου 2013
ΘΕΜΑΤΑ
 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, σελ. 
2. Άδεια απουσίας του Βουλευτή κ. Π. Χαϊκάλη, σελ. 
3. Ανακοινώνεται ότι τη συνεδρίαση παρακολουθούν μαθητές από το 3ο Γυμνάσιο Πολίχνης Θεσσαλονίκης, σελ. 
4. Ειδική Ημερήσια Διάταξη - Αποφάσεις Βουλής 
Συζήτηση και ψήφιση, σύμφωνα με τις διατάξεις του άρθρου 76 του Συντάγματος και του άρθρου 118 του Κανονισμού της Βουλής, της πρότασης του Προέδρου της Βουλής &quot;Για την τροποποίηση διατάξεων του Κανονισμού της Βουλής (Μέρος Β΄)&quot;, σελ. 
5. Επί διαδικαστικού θέματος, σελ. 
 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, σελ. 
2. Απαντήσεις Υπουργών σε ερωτήσεις Βουλευτών, σελ. 
3. Ανακοίνωση του δελτίου επικαίρων ερωτήσεων της Τρίτης 5 Μαρτίου 2013, σελ. 
4. Συζήτηση επικαίρων ερωτήσεων: 
    α) Προς τον Υπουργό Παιδείας και Θρησκευμάτων, Πολιτισμού και Αθλητισμού, σχετικά με την αντιμετώπιση της ενδοσχολικής βίας και του εκφοβισμού μαθητών, σελ. 
    β) Προς τον Υπουργό Εργασίας, Κοινωνικής Ασφάλισης και Πρόνοιας:
        i) σχετικά με δημοσιεύματα περί παραβάσεων των διεθνών υποχρεώσεων της Ελλάδας σε σχέση με τα εργασιακά, σελ. 
        ii) σχετικά με τη διάθεση των χρημάτων του φόρου αλληλεγγύης στον ΟΑΕΔ, σελ. 
        iii) σχετικά με την καταβολή των δεδουλευμένων στους εργαζόμενους της Δημοτικής Κοινωφελούς Επιχείρησης Πολιτισμού Αθλητισμού Κερατσινίου, σελ. 
    γ) Προς τον Υπουργό Ανάπτυξης, Ανταγωνιστικότητας, Υποδομών, Μεταφορών και Δικτύων, σχετικά με τη δημιουργία των Ειδικών Οικονομικών Ζωνών (ΕΟΖ), σελ. 
 
Γ. ΝΟΜΟΘΕΤΙΚΗ ΕΡΓΑΣΙΑ 
Κατάθεση σχεδίου νόμου: 
Οι Υπουργοί Ανάπτυξης, Ανταγωνιστικότητας, Υποδομών, Μεταφορών και Δικτύων, Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας», σελ. 

ΠΡΟΕΔΡΕΥΟΝΤΕΣ
ΓΡΗΓΟΡΑΚΟΣ Λ. , σελ. 
ΤΡΑΓΑΚΗΣ Ι. , σελ.

ΟΜΙΛΗΤΕΣ

Α. Επί της Ειδικής Ημερήσιας Διάταξης:
ΔΡΙΤΣΑΣ Θ. , σελ.
ΚΑΚΛΑΜΑΝΗΣ Α. , σελ.
ΧΑΛΒΑΤΖΗΣ Σ. , σελ.

Β. Επί διαδικαστικού θέματος:
ΤΡΑΓΑΚΗΣ Ι. , σελ.

Γ. Επί των επικαίρων ερωτήσεων:
ΚΑΡΑΜΑΝΛΗ Α.  , σελ.
ΛΑΓΟΣ Ι. , σελ.
ΜΑΝΩΛΑΚΟΥ Δ. , σελ.
ΜΑΡΙΑΣ Ε. , σελ.
ΜΗΤΑΡΑΚΗΣ Π. , σελ.
ΜΗΤΡΟΠΟΥΛΟΣ Α. , σελ.
ΠΑΝΑΓΙΩΤΟΠΟΥΛΟΣ Ν. , σελ.
ΠΑΠΑΘΕΟΔΩΡΟΥ Θ. , σελ.

 
ΠΡΑΚΤΙΚΑ ΒΟΥΛΗΣ
ΙΕ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΣΥΝΕΔΡΙΑΣΗ ΡΛΖ΄
Δευτέρα 4 Μαρτίου 2013
Αθήνα, σήμερα στις 4 Μαρτίου 2013, ημέρα Δευτέρα και ώρα 18.11΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Ε΄ Αντιπροέδρου αυτής κ. ΛΕΩΝΙΔΑ ΓΡΗΓΟΡΑΚΟΥ . 
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Θα συζητηθεί η πρώτη με αριθμό 1082/26-2-2013 επίκαιρη ερώτηση πρώτου κύκλου της Βουλευτού Β΄ Αθήνας της Νέας Δημοκρατίας κ. Άννας Καραμανλή προς τον Υπουργό Παιδείας και Θρησκευμάτων, Πολιτισμού και Αθλητισμού, σχετικά με την αντιμετώπιση της ενδοσχολικής βίας και του εκφοβισμού μαθητών.
Η κ. Καραμανλή έχει το λόγο για δύο λεπτά.</ChairmanSpeech>
<Speech><Parlmember>ΑΝΝΑ ΚΑΡΑΜΑΝΛΗ</Parlmember>: Ευχαριστώ, κύριε Πρόεδρε.
Κύριε Υπουργέ, τον τελευταίο καιρό βλέπουν το φως της δημοσιότητας δεκάδες περιστατικά ενδοσχολικής βίας και εκφοβισμού μαθητών στους χώρους των σχολείων. Μια σειρά ερευνών έχει δείξει ότι μεγάλο ποσοστό μαθητών έχει πέσει θύμα του εκφοβισμού, ενώ το φαινόμενο παρατηρείται σε διάφορες μορφές, όπως σωματικός τραυματισμός, λεκτική βία, ηλεκτρονικός εκφοβισμός, κοινωνική απομόνωση και σεξουαλικός εκφοβισμός.
Παρά το γεγονός ότι καταβάλλονται αξιόλογες προσπάθειες για την πρόληψη και καταπολέμηση του φαινομένου από επιστημονικούς φορείς μέσα από πολλαπλές δράσεις, η έκταση που έχει λάβει η ενδοσχολική βία επιτάσσει τη διαμόρφωση μιας κεντρικής στρατηγικής και την άμεση ανάληψη πρόσθετων πρωτοβουλιών σε κυβερνητικό επίπεδο τόσο στην κατεύθυνση της ενημέρωσης μαθητών, γονέων και εκπαιδευτικών όσο και στη θεσμική θωράκιση των σχολείων.
Κατά γενική ομολογία, το φαινόμενο έχει λάβει ανησυχητικές διαστάσεις. Οι επιπτώσεις δραματικής αύξησης των κρουσμάτων σχολικής βίας είναι γνωστές σε όλους μας. Στα σχολεία καλλιεργείται κλίμα φόβου και ανασφάλειας. Μικροί μαθητές θύτες και θύματα απομονώνονται κοινωνικά και η σχολική αποτυχία είναι αναπόφευκτη. Προκύπτουν συνεπώς εύλογα ερωτηματικά τόσο για την ασφάλεια των παιδιών όσο και για τον ρόλο του σύγχρονου σχολείου.
Θεωρώντας δεδομένη την ευαισθησία σας στα ζητήματα της σχολικής κοινότητας θα ήθελα, κύριε Υπουργέ, να μας αναπτύξετε σε ποιες ενέργειες προτίθεστε να προβείτε για την εξάλειψη του φαινομένου της ενδοσχολικής βίας και εκφοβισμού.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Ο Υφυπουργός Παιδείας και Θρησκευμάτων, Πολιτισμού και Αθλητισμού κ. Παπαθεοδώρου, έχει το λόγο για τρία λεπτά.</ChairmanSpeech>
<Speech><Parlmember>ΘΕΟΔΩΡΟΣ ΠΑΠΑΘΕΟΔΩΡΟΥ</Parlmember> (Υφυπουργός Παιδείας και Θρησκευμάτων, Πολιτισμού και Αθλητισμού): Ευχαριστώ,  κύριε Πρόεδρε.
Κυρίες και κύριοι Βουλευτές, πράγματι το φαινόμενο της σχολικής βίας και του εκφοβισμού τα τελευταία χρόνια έχει γνωρίσει μια σοβαρή ανάπτυξη και μια σοβαρή μετάλλαξη τόσο στα ποιοτικά όσο και στα ποσοτικά του χαρακτηριστικά.
Ως προς το γεγονός, δε, της γεωγραφικής του διασποράς, κάτι το οποίο για αρκετά χρόνια συναντούσαμε μόνο στα μεγάλα αστικά κέντρα, φαίνεται πλέον ότι αφορά το σύνολο της επικράτειας. Αυτό το οποίο θα πρέπει να δούμε είναι σε ποια κατάσταση βρισκόμαστε σήμερα και πώς τα πράγματα εξελίχθηκαν το τελευταίο διάστημα. Θα είμαι πάρα πολύ σύντομος.
Παρά το γεγονός ότι η επιστημονική βιβλιογραφία ήταν πλούσια για το ζήτημα της σχολικής βίας, παρά το γεγονός ότι είχαμε ορισμούς, οι οποίοι είχαν προέλθει και από την Ευρωπαϊκή Ένωση για τη σχολική βία και τον εκφοβισμό, στην Ελλάδα το ζήτημα είχε αντιμετωπιστεί για πάρα πολλά χρόνια κατά τρόπο αποσπασματικό. Είχαμε, δηλαδή, στοιχεία είτε σε ορισμένες περιφέρειες είτε σε ομάδες σχολείων για την εξέλιξη του φαινομένου.
Σε επίπεδο επικράτειας δεν είχαμε στοιχεία τα οποία να προέρχονται από έναν ορισμό τόσο του τι ονομάζουμε σχολική βία, η οποία υπήρχε πάντα και θα συνεχίσει να υπάρχει, αλλά όχι με την ένταση την οποία βλέπουμε σήμερα και από την άλλη πλευρά -που επίσης είναι σημαντικό- πώς εννοιοδοτούμε το φαινόμενο του σχολικού εκφοβισμού, δηλαδή το φαινόμενο του bullying, όπως είναι γνωστό στη βιβλιογραφία.
Από την πρώτη στιγμή της ανάληψης των καθηκόντων μας ήταν κάτι το οποίο μας απασχόλησε και λάβαμε συγκεκριμένες πρωτοβουλίες. Όπως ξέρετε, η πρωτοβουλία, η οποία ήταν κεντρική, ήταν η δημιουργία του Παρατηρητηρίου για την πρόληψη της σχολικής βίας και του εκφοβισμού. Όχι μόνο αυτό, αλλά από τις 5-2-2013 υπάρχει ο ορισμός συντονιστικής επιστημονικής επιτροπής, η οποία ανέλυσε και δρομολόγησε διεξοδικά το ζήτημα αυτό. 
Το Παρατηρητήριο τι κάνει σήμερα; Μας ενδιαφέρει κατ’ αρχάς να έχουμε σε όλη την Ελλάδα στοιχεία. Επομένως οι δράσεις οι οποίες ήδη έχουν δρομολογηθεί και θα υλοποιηθούν γίνονται, αν θέλετε, αντικείμενο της διαχείρισης από τους περιφερειακούς διευθυντές. Σε κάθε περιφερειακή διεύθυνση υπάρχει ένας συντονιστής για την πρόληψη της βίας και του εκφοβισμού, ο οποίος έρχεται σε επαφή με τις διευθύνσεις εκπαίδευσης και με τους ίδιους τους διευθυντές.
Από την άλλη, δρομολογήσαμε δράσεις οι οποίες έχουν να κάνουν, όπως γνωρίζετε ήδη, με την πρόσληψη μέσω ΕΣΠΑ ψυχολόγων και κοινωνικών λειτουργών ως διαμεσολαβητών μέσα στα σχολεία, με την πρώτη φάση της εκπαίδευσης και της επιμόρφωσης των διευθυντών σχολείων, όπως επίσης και με την καταγραφή και μελέτη όλων των περιστατικών βίας, τα οποία καταγράφονται σε κεντρικό επίπεδο στο Παρατηρητήριο προς επεξεργασία και μελέτη καθώς και διαχείριση από κατάλληλους φορείς, οι οποίοι συνεργάζονται με το Υπουργείο και παρεμβαίνουν κάθε φορά, όταν παρίσταται ανάγκη. 
Αυτό το οποίο όμως θα ήθελα να σας πω είναι το εξής. Τα στοιχεία από μόνα τους δεν αρκούν. Αυτό που χρειάζεται είναι συγκεκριμένες πολιτικές και για τις πολιτικές αυτές με πολύ επιγραμματικό τρόπο θα σας έλεγα ότι αυτήν τη στιγμή και στην πρωτοβάθμια και στη δευτεροβάθμια εκπαίδευση υπάρχουν διαμορφωμένα ερωτηματολόγια τα οποία πηγαίνουν σε όλους τους μαθητές, σε όλα τα σχολεία, τα οποία θα πρέπει να απαντήσουν, σχετικά με το ποιες είναι οι μορφές -πέρα από την καταγραφή των σποραδικών δεδομένων- και πώς οι μαθητές έχουν βιώσει τη συγκεκριμένη κατάσταση. 
Δεύτερον, εκπόνηση οδηγού με κατευθυντήριες γραμμές και αναλυτικές οδηγίες προς τους περιφερειακούς διευθυντές και τα στελέχη της εκπαίδευσης, εκπόνηση οδηγού με καλές πρακτικές, έτσι ώστε η επιμόρφωση να έχει και αντικείμενο μέσα στα σχολεία. 
Θα σας έλεγα, επίσης, ότι δίνουμε πάρα πολύ μεγάλη σημασία στην ενίσχυση του αισθήματος δικαίου και της δημοκρατίας στους μαθητές μέσα από τη διδασκαλία και τη βιωματική ανάγνωση και μάθηση των αρχών της πολιτειακής οργάνωσης και της δημοκρατίας. Ιδιαίτερα την περίοδο όπου φαινόμενα ρατσιστικής βίας, φαινόμενα ξενοφοβίας, μισαλλοδοξίας σποραδικά υπάρχουν, αυτό εμάς μας ανησυχεί ιδιαίτερα και θέλουμε να τα προλαβαίνουμε μέσα στα σχολεία. 
Επίσης, σχετική ερώτηση ως εργαλείο της διαπίστωσης αυτών των φαινομένων υπάρχει και στο πανελλήνιας πλέον διάστασης ερωτηματολόγιο το οποίο έχουμε στείλει. Μας ενδιαφέρει, επίσης, να καταδειχθεί μέσα στα σχολεία ότι η ρατσιστική βία ως τέτοια είναι μορφή φασισμού που είναι έξω και από την κουλτούρα αλλά και από την οριοθέτηση του εκπαιδευτικού συστήματος, όπως επίσης και το γεγονός ότι δεν υιοθετούνται τέτοιες πρακτικές μέσα στο εκπαιδευτικό σύστημα και μέσα στο σχολείο. Επίσης, στις δράσεις του Παρατηρητηρίου, οι οποίες είναι πάρα πολύ σημαντικές, έχουμε τη δικτύωση με τους κοινωνικούς φορείς και με την τοπική αυτοδιοίκηση, γιατί πρόληψη η οποία είναι έξω από την λειτουργία της τοπικής αυτοδιοίκησης δεν νοείται.
Τέλος, είναι πολύ σημαντικό, κύριε Πρόεδρε -και τελειώνω με αυτό- ότι έχουμε προωθήσει ένα πρόγραμμα θεματικών και συγκεκριμένων προγραμμάτων για την επιμόρφωση όχι μόνο των εκπαιδευτικών αλλά και των γονέων μέσα από τις σχολές Γονέων, οι οποίες αναπτύσσονται στη βάση του Προγράμματος της Διά Βίου Μάθησης. Στη δευτερολογία μου θα επανέλθω.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Το λόγο έχει η κ. Καραμανλή για τρία λεπτά.</ChairmanSpeech>
<Speech><Parlmember>ΑΝΝΑ ΚΑΡΑΜΑΝΛΗ</Parlmember>: Κύριε Υπουργέ, η ευαισθησία που επιδεικνύει το Υπουργείο Παιδείας απέναντι στο φαινόμενο της ενδοσχολικής βίας είναι δεδομένη. Όπως είπατε, η πρόσφατη ίδρυση του Παρατηρητηρίου για την πρόληψη της σχολικής βίας, αλλά και άλλες πρωτοβουλίες βρίσκονται χωρίς αμφιβολία στη σωστή κατεύθυνση. Έχουμε, όμως, έξαρση του φαινομένου αυτού και ραγδαία αύξηση των περιστατικών. 
Θα ήθελα να σας πω ότι μόλις πριν από μία εβδομάδα δημοσιεύτηκε σχετική έρευνα που πραγματοποιήθηκε σε σχολείο της Κατερίνης και τα αποτελέσματα είναι αποκαρδιωτικά. Ένας στους δύο μαθητές γυμνασίου έχει πέσει θύμα βίας, ένας στους τρεις κρατά μυστική την τραυματική του εμπειρία, προφανώς γιατί δεν έχει ενθαρρυνθεί ή δεν έχει πειστεί ότι μπορεί να το συζητήσει με κάποιον. 
Παράλληλα, σε πανευρωπαϊκή έρευνα για τον σχολικό εκφοβισμό που για τη χώρα μας υλοποιήθηκε από το «Χαμόγελο του Παιδιού» τον περασμένο Δεκέμβριο με τη συμμετοχή πέντε χιλιάδων μαθητών, έχουμε επίσης ανησυχητικά συμπεράσματα. Ένας στους τρεις μαθητές δηλώνει θύμα κάποιας μορφής σχολικής βίας, ενώ αντίστοιχα ένας στους τρεις δηλώνει θύτης, ότι δηλαδή συμμετείχε με κάποιο τρόπο σε περιστατικό ενδοσχολικής βίας. Θα πρέπει αυτά τα παιδιά να τα βοηθήσουμε να βρουν το δρόμο τους χωρίς να τα περιθωριοποιούμε.
Θα ήθελα, επίσης, να πω ότι οι πολιτικές δυνάμεις των άκρων είναι πιθανό να επιχειρήσουν να εκμεταλλευτούν το γενικό κλίμα κοινωνικής έντασης από τη μία πλευρά και τη νεανική ορμή από την άλλη, για να στήσουν σκηνικά μίσους και βίας. Θεωρώ ότι η σχολική κοινότητα θα πρέπει να είναι προετοιμασμένη να αντιμετωπίσει και αυτό το ενδεχόμενο, δηλαδή, να λειτουργήσει το σχολείο ως κυματοθραύστης στις αρνητικές επιρροές και τα ερεθίσματα βίας που δέχονται τα παιδιά από το περιβάλλον τους αλλά και την κοινωνία.
Υπάρχουν πολλές προτάσεις για την άμβλυνση του φαινομένου αυτού, όπως και καλές πρακτικές. Η κεντρική οργάνωση –όπως είπατε- μιας συστηματικής ενημερωτικής εκστρατείας θα ήταν μία πολύ σωστή κίνηση, η οποία θα επαναλαμβάνεται περιοδικά και δεν θα περιορίζεται στην Ημέρα κατά της Βίας στο σχολείο. Επίσης, υπάρχουν πολλές προτάσεις, εισηγήσεις του Συνηγόρου του Παιδιού. Δεν έχουμε, πιστεύω, το χρόνο να τα πούμε.
Σε εκείνο, όμως, που θέλω να σταθώ, κύριε Υπουργέ, είναι ότι βιώνουμε ως χώρα μία έντονη οικονομική κρίση. Η εκπαίδευση αποτελεί βασικό συστατικό ανάπτυξης αλλά και ένα παράθυρο ελπίδας για όλη τη νέα γενιά. Οφείλουμε, λοιπόν, να θωρακίσουμε το δημόσιο σχολείο, να καλλιεργήσουμε τη συνεργασία, τον αλληλοσεβασμό και να εγγυηθούμε την υψηλότερη δυνατή ποιότητα της εκπαιδευτικής διαδικασίας. 
Και βεβαίως με ικανοποιεί το γεγονός ότι η ηγεσία του Υπουργείου Παιδείας, έχει αντιληφθεί ότι αυτό δεν μπορεί να γίνει με βραχυχρόνια και αποσπασματικά μέτρα, όπως συνέβαινε μέχρι τώρα.
Είμαι σίγουρη ότι έχετε την πολιτική βούληση να το κάνετε πράξη γιατί αφορά, κύριε Υπουργέ, το πιο ευάλωτο και συνάμα το πιο πολύτιμο κομμάτι της κοινωνίας μας, που είναι τα παιδιά μας.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Το λόγο έχει ο Υπουργός κ. Παπαθεοδώρου.</ChairmanSpeech>
<Speech><Parlmember>ΘΕΟΔΩΡΟΣ ΠΑΠΑΘΕΟΔΩΡΟΥ</Parlmember> (Υφυπουργός Παιδείας, Θρησκευμάτων, Πολιτισμού και Αθλητισμού): Σας ευχαριστώ για την ευκαιρία που μου δίνετε να σημειώσω κάτι, το οποίο είπατε προηγουμένως.
Πολλές έρευνες έχουν γίνει. Οι έρευνες αυτές δεν έχουν ούτε τα ίδια εργαλεία, ούτε –αν θέλετε- την ίδια αναζήτηση. Επομένως, αυτό το οποίο χρειάζεται αυτήν τη στιγμή είναι να δούμε πώς θα ομογενοποιηθούν τα κριτήρια, πώς θα απαντήσουν οι εκπαιδευτικοί με τον ίδιο τρόπο σε συγκεκριμένα περιγραφόμενα, αν θέλετε, φαινόμενα, διότι ανάλογα με το πώς θέτεις κάθε
φορά την ερώτηση παίρνεις και την απάντηση. 
Και από την άλλη πλευρά έχει μεγάλη σημασία να αναδειχθούν νέες μορφές, οι οποίες παρά το γεγονός ότι βρίσκονται στο περιθώριο αυτήν τη στιγμή –και θα εξηγήσω ακριβώς τι λέω- αν θέλετε, της εγκληματογένεσης μπορεί να επηρεάσουν πάρα πολύ τη μαθητική ζωή.
Δεν μιλάμε μόνο για τη σχολική βία υπό την έννοια την παραδοσιακή, τη συμβατική. Δεν μιλάμε, αν θέλετε, μόνο για τη λεκτική βία ή τον ψυχολογικό εξαναγκασμό. Μιλάμε επίσης και για νέες μορφές, οι οποίες αναπτύσσονται σε επίπεδο νέας γενιάς, σε επίπεδο μαθητών -και εκεί χρειάζονται πολυπαραγοντικές προσεγγίσεις- όπως παραδείγματος χάριν η βία και ο εκφοβισμός που εμφανίζονται μέσω διαδικτύου.
Σκεφθείτε ότι τα τελευταία χρόνια υπήρχαν προγράμματα, αλλά δεν είχαν υπάρξει συντονισμένες καμπάνιες ενημέρωσης τόσο των παιδιών όσο και των γονιών, όταν μάλιστα ένα πολύ μεγάλο μέρος –και το γνωρίζουν αυτό πολλοί από τους παριστάμενους Βουλευτές που είναι εκπαιδευτικοί- από τα παιδιά αυτά έχουν άμεση πρόσβαση στο διαδίκτυο, το χρησιμοποιούν καθημερινά, «παίζουν» με το διαδίκτυο και από εκεί και πέρα εκτίθενται πολλές φορές σε κινδύνους οι οποίοι είναι άγνωστοι σε αυτά.
Επομένως, όπως είδατε, αυτό το οποίο προσπαθούμε να κάνουμε, είναι ομογενοποίηση των κριτηρίων, βάσει των οποίων αντιμετωπίζουμε το φαινόμενο, μία πανελλήνια έρευνα που γίνεται για πρώτη φορά στην Ελλάδα, γιατί οι υπόλοιπες έρευνες οι οποίες έχουν γίνει, όπως είπα, είναι αποσπασματικές και βεβαίως η καθεμία έχει το επιστημονικό βάρος που της αναγνωρίζει η επιστημονική κοινότητα.
 Όμως, ως Υπουργείο Παιδείας, για πρώτη φορά θα έχουμε στοιχεία, τα οποία θα καταγράφονται στο παρατηρητήριο και θα χρησιμοποιήσουμε, όπως χρησιμοποιούμε και τώρα, το ηλεκτρονικό σύστημα του Υπουργείου Παιδείας έτσι, ώστε να μπορούμε να τα κατατάξουμε και να τα διαχειριστούμε, καθώς και η δημιουργία σε περιφερειακό επίπεδο δικτύων πρόληψης, τόσο με τοπικούς φορείς όσο και με κοινωνικούς  και επιστημονικούς φορείς, γιατί έχει πολύ μεγάλη σημασία να αντιμετωπίσουμε ένα φαινόμενο προληπτικά και βεβαίως σε αυτόν τον εκπαιδευτικό χώρο, όπως ξέρετε, η καταστολή είναι ο χειρότερος σύμμαχος.
Αυτό το οποίο θα ήθελα να πω, είναι το εξής: Δεν αποτελεί ελληνικό φαινόμενο. Αποτελεί πανευρωπαϊκό φαινόμενο. Σε όλες τις χώρες έχουμε τα φαινόμενα της σχολικής βίας και του εκφοβισμού. Στην Ελλάδα  έχει ιδιαίτερα χαρακτηριστικά, αυτά τα προσέχουμε και επίσης, θέλω να πω ότι βρισκόμαστε σε συνεργασία και με άλλες χώρες, όπως η Γαλλία, με την οποία εκπονούμε κοινά προγράμματα για την αντιμετώπιση του φαινομένου.
Θεωρώ ότι παρά το γεγονός ότι υπήρχε η γνώση του προβλήματος, η Ελλάδα  άργησε, η Ελλάδα  αδράνησε σε πολλές περιπτώσεις και βεβαίως τα τελευταία χρόνια  γίνεται μια προσπάθεια και αυτήν την προσπάθεια φιλοδοξούμε και να την αναπτύξουμε, αλλά και να την αποδώσουμε στην εκπαιδευτική κοινότητα ως πρόληψη, γιατί αυτό για εμάς έχει σημασία.
Ευχαριστώ πολύ.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Και εμείς ευχαριστούμε.
Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 5 Μαρτίου 2013.
ΑΝΑΦΟΡΕΣ-ΕΡΩΤΗΣΕΙΣ&#160;Πρώτου&#160;Κύκλου (Άρθρο 130 παράγραφος 5 του Κανονισμού της Βουλής)
1. Η με αριθμό 4357/26-11-2012&#160;ερώτηση του Βουλευτή Επικρατείας της Νέας Δημοκρατίας κ. Ιωάννη Μιχελάκη προς τον Υπουργό Διοικητικής Μεταρρύθμισης και Ηλεκτρονικής Διακυβέρνησης, σχετικά με την καθυστέρηση του διαγωνισμού για τις συγχωνεύσεις και καταργήσεις δημοσίων φορέων.
2. Η με αριθμό 5807/14-1-2012 ερώτηση του &#160;Βουλευτή Ευβοίας του Συνασπισμού Ριζοσπαστικής Αριστεράς – Ενωτικού Κοινωνικού Μετώπου κ.&#160;Ευάγγελου Αποστόλου &#160; προς τον Υπουργό Περιβάλλοντος, Ενέργειας και Κλιματικής Αλλαγής, &#160; σχετικά με την πορεία των εργασιών κατάρτισης του Εθνικού Κτηματολογίου.
&#160;3. Η με αριθμό 3168/19-10-2012 ερώτηση του Βουλευτή Ηρακλείου του&#160;Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Εργασίας, Κοινωνικής Ασφάλισης και Πρόνοιας, σχετικά με το&#160;&#160;εργασιακό μέλλον των εργαζομένων του προγράμματος «Βοήθεια στο Σπίτι».
&#160;4. Η με αριθμό 1534/23-11-2012&#160;αναφορά του Βουλευτή Ηρακλείου των Ανεξαρτήτων Ελλήνων&#160;κ. Επαμεινώνδα Μαριά προς τον Υπουργό Παιδείας, Θρησκευμάτων, Πολιτισμού και Αθλητισμού, σχετικά με τις ελλείψεις σε εκπαιδευτικό προσωπικό στα Τεχνολογικά Εκπαιδευτικά Εκπαιδευτήρια (ΤΕΕ) του Ηρακλείου Κρήτης.
&#160;5. Η με αριθμό 2216/15-1-2013 αναφορά της &#160;Βουλευτού B´ Αθήνας &#160;&#160;του Λαϊκού Συνδέσμου – Χρυσή Αυγή κ. Ελένης Ζαρούλια&#160;προς τον Υπουργό Υγείας, σχετικά με τους κινδύνους που εγκυμονεί η υποχρεωτική συνταγογράφηση της δραστικής ουσίας.
&#160;&#160;6. Η με αριθμό 5444/5-12-2012 ερώτηση του&#160;Βουλευτή Β´ Αθήνας του Κομμουνιστικού Κόμματος Ελλάδας&#160;κ. Χρήστου Κατσώτη &#160; προς τον Υπουργό Παιδείας, Θρησκευμάτων, Πολιτισμού και Αθλητισμού, σχετικά με τις συγχωνεύσεις και καταργήσεις τμημάτων στην πρωτοβάθμια και δευτεροβάθμια εκπαίδευση.
Β. ΑΝΑΦΟΡΕΣ-ΕΡΩΤΗΣΕΙΣ&#160;Δεύτερου&#160;Κύκλου (Άρθρο 130 παράγραφος 5 του Κανονισμού της Βουλής)
&#160; 1. Η με αριθμό 6470/29-1-2013&#160;ερώτηση του Βουλευτή Ηρακλείου της Νέας Δημοκρατίας κ. Ελευθερίου Αυγενάκη προς τον Υπουργό Οικονομικών, σχετικά με το σχεδιασμό νομοθετικής πρωτοβουλίας για την αντιμετώπιση της καταχρηστικής αύξησης του περιθωρίου κέρδους από τα πιστωτικά ιδρύματα.
2. Η με αριθμό 5717/14-12-2012 ερώτηση του Βουλευτή Β´ Αθήνας του Συνασπισμού Ριζοσπαστικής Αριστεράς – Ενωτικού Κοινωνικού Μετώπου κ. Δημητρίου Στρατούλη προς τον Υπουργό Διοικητικής Μεταρρύθμισης και Ηλεκτρονικής Διακυβέρνησης, σχετικά με την κατάργηση υπηρεσιών του Σώματος Επιθεώρησης Εργασίας σε πολλές περιοχές της χώρας.
3. Η με αριθμό 5322/19-12-2012 ερώτηση του Ανεξάρτητου Βουλευτή Μαγνησίας&#160;κ. Παρίση Μουτσινά προς την Υπουργό Τουρισμού, σχετικά με τη λειτουργία παράνομων τουριστικών καταλυμάτων στην ευρύτερη περιοχή του Πηλίου.
&#160; Η δεύτερη με αριθμό 1089/26-2-2013 επίκαιρη ερώτηση πρώτου κύκλου του Βουλευτή Β΄ Αθήνας του Συνασπισμού Ριζοσπαστικής Αριστεράς-Ενωτικού Κοινωνικού Μετώπου κ. Δημητρίου Στρατούλη προς τους Υπουργούς Οικονομικών και Διοικητικής Μεταρρύθμισης και Ηλεκτρονικής Διακυβέρνησης, σχετικά με τις απολύσεις των καθαριστριών από τις εφορίες της χώρας, δεν θα συζητηθεί, λόγω κωλύματος του κυρίου Υπουργού και διαγράφεται. 
Η τρίτη με αριθμό 1068/25-2-2013 επίκαιρη ερώτηση πρώτου κύκλου του Βουλευτή Ηρακλείου  του Πανελληνίου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Διοικητικής Μεταρρύθμισης και Ηλεκτρονικής Διακυβέρνησης και Εσωτερικών, σχετικά με το εργασιακό μέλλον των εργαζομένων στο πρόγραμμα «Βοήθεια στο Σπίτι», δεν θα συζητηθεί, λόγω κωλύματος του κυρίου Υπουργού και διαγράφεται.
Θα συζητηθεί η τέταρτη με αριθμό 1098/26-2-2013 επίκαιρη ερώτηση πρώτου κύκλου του Βουλευτή Ηρακλείου των Ανεξαρτήτων Ελλήνων κ. Επαμεινώνδα Μαριά προς τον Υπουργό Εργασίας, Κοινωνικής Ασφάλισης και Πρόνοιας, σχετικά με δημοσιεύματα περί παραβάσεων των διεθνών υποχρεώσεων της Ελλάδας σε σχέση με τα εργασιακά.
Ο κ. Μαριάς έχει το λόγο για δύο λεπτά.
ΕΠΑΜΕΙΝΩΝΔΑΣ (ΝΟΤΗΣ) ΜΑΡΙΑΣ: Κύριε  Πρόεδρε, κύριε  Υπουργέ, στις 17 Νοεμβρίου 2012, οι εφημερίδες «ΚΑΘΗΜΕΡΙΝΗ» και «ΝΑΥΤΕΜΠΟΡΙΚΗ» δημοσίευσαν πληροφορίες, σύμφωνα με τις οποίες η υπ’ αριθμόν 365 έκθεση της επιτροπής για τις συνδικαλιστικές ελευθερίες, δηλαδή του ανωτάτου ελεγκτικού οργάνου του Διεθνούς Γραφείου Εργασίας, συνεδρίασε από την 1η έως 16η Νοεμβρίου του 2012 και έκρινε ότι η χώρα μας έχει υποπέσει σε σοβαρή παραβίαση των διεθνών υποχρεώσεών της, σε σχέση με τα εργασιακά κυρίως, λόγω των αντεργατικών μνημονιακών μέτρων. 
Ενδεικτικά αναφέρεται ότι η μείωση μισθών στο δημόσιο και στον ιδιωτικό τομέα θα έπρεπε να είχε όριο, μέχρι τα τρία χρόνια. 
Δεύτερον, ότι οι μειωμένες αμοιβές που υπάρχουν στον ιδιωτικό τομέα σε σχέση με τους νέους εργαζομένους, θα έπρεπε να ισχύουν μόνο για ένα έτος. Επίσης τα μέτρα τα οποία λαμβάνονται, έχουν οδηγήσει στη μείωση, αν θέλετε, του εισοδήματος και έτσι έχουν αυξηθεί τα όρια της φτώχειας.
Ταυτόχρονα σας καλεί να προχωρήσετε σε συζήτηση με τις συνδικαλιστικές οργανώσεις του ευρύτερου δημοσίου τομέα για το ζήτημα της εφεδρείας που ούτως ή άλλως, με απόφαση πρόσφατη του Συμβουλίου της Επικρατείας, έχει κριθεί αντισυνταγματική.
Θεωρεί επίσης ότι οι διαρκείς νομοθετικές παρεμβάσεις που γίνονται στο σύστημα των συλλογικών διαπραγματεύσεων και η κατάργηση της επεκτασιμότητας των κλαδικών και ομοιοεπαγγελματικών συλλογικών συμβάσεων έχουν επίσης οδηγήσει σε παραβίαση συγκεκριμένων διεθνών υποχρεώσεων της χώρας, πολύ δε περισσότερο αυτήν τη στιγμή, που απ’ ότι φαίνεται, δρομολογείται και η δημιουργία ειδικών οικονομικών ζωνών.
Επομένως είναι ένα σοβαρό ερώτημα το τι πρέπει να κάνει και τι θα κάνει η Κυβέρνησή σας, για να συμμορφωθεί προς τις υποδείξεις του Διεθνούς Γραφείου Εργασίας. Ήδη έχουν περάσει αρκετοί μήνες από το Νοέμβριο του 2012 που εκδόθηκε η απόφαση.
Σας ρωτάμε: Θα προχωρήσετε στη συμμόρφωση των ερωτημάτων και υποδείξεων που θέτει η έκθεση της επιτροπής για τις συνδικαλιστικές ελευθερίες του Διεθνούς Γραφείου Εργασίας;
Θα προχωρήσει η Κυβέρνηση στην τήρηση των διεθνών υποχρεώσεών της; Ποιο είναι το ακριβές χρονοδιάγραμμα υλοποίησης αυτών των ενεργειών που θα κάνει η Κυβέρνηση, καταργώντας προφανώς τους μνημονιακούς νόμους;</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>):  Το λόγο έχει ο Υπουργός κ. Παναγιωτόπουλος για τρία λεπτά.</ChairmanSpeech>
<Speech><Parlmember>ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ</Parlmember> (Υφυπουργός Εργασίας, Κοινωνικής Ασφάλισης και Πρόνοιας): Ευχαριστώ, κύριε Πρόεδρε.
 Κύριε συνάδελφε, θα προσπαθήσω να βάλω τα πράγματα στη σωστή τους διάσταση, ξεκινώντας από το εξής: Πρώτα απ’ όλα, η επιτροπή για τη συνδικαλιστική ελευθερία της Διεθνούς Οργάνωσης Εργασίας, του λεγόμενου ILO,   δεν είναι ο ανώτατος ελεγκτικός μηχανισμός του γραφείου. Είναι μια από τις πολλές επιτροπές, οι οποίες συγκροτούν τον ελεγκτικό μηχανισμό στο σύνολό του, της Διεθνούς Οργάνωσης Εργασίας, της οποίας ο ακρογωνιαίος ελεγκτικός λίθος είναι η επιτροπή εμπειρογνωμόνων για την εφαρμογή των διεθνών κανόνων εργασίας και όχι η επιτροπή για τη συνδικαλιστική ελευθερία. Η επιτροπή για τη συνδικαλιστική ελευθερία ασχολείται με τη συνδικαλιστική ελευθερία. Η συνδικαλιστική ελευθερία δεν είναι το Α και το Ω των σχέσεων της εργασίας είτε στην Ελλάδα είτε οπουδήποτε αλλού.
Η επιτροπή λοιπόν για τη συνδικαλιστική ελευθερία συνεδρίασε στις 1 και 2 Νοεμβρίου του 2012 και κατέληξε σε μια Έκθεση, όπου περιλαμβάνονται οι συστάσεις που απευθύνει η επιτροπή σε κάθε χώρα. 
Μεταξύ των υποθέσεων πολλών κρατών που εξέτασε η επιτροπή για τη συνδικαλιστική ελευθερία ήταν και αυτή της χώρας μας, σχετικά με καταγγελίες που προήλθαν από τη ΓΣΕΕ, την ΑΔΕΔΥ, τη ΓΕΝΟΠ ΔΕΗ και άλλους φορείς συνδικαλιστικούς, με τη στήριξη της Διεθνούς Συνομοσπονδίας Εργατικών Σωματείων, αναφορικά με πολυάριθμες παραβιάσεις -κατά τον ισχυρισμό των ανωτέρω συνδικαλιστικών οργανώσεων- των δικαιωμάτων στη συνδικαλιστική ελευθερία, λόγω των γνωστών μέτρων που ελήφθησαν, στο πλαίσιο των δανειακών συμβάσεων για τη στήριξη της ελληνικής οικονομίας. 
Εξέτασε λοιπόν η επιτροπή, ως σύνολο, τις αρχικές καταγγελίες των ανωτέρω φορέων. Το Διεθνές Γραφείο Εργασίας δεν έχει στείλει ακόμη προς την ελληνική Κυβέρνηση επίσημη επιστολή ενημερωτική, σε σχέση με την έκθεση της επιτροπής αυτής και δεν έχει στείλει κανένα σημείωμα, κανένα έγγραφο, που να υποδεικνύει στην ελληνική Κυβέρνηση το χρονικό πλαίσιο εντός του οποίου περιμένει να πάρει κάποια ενημέρωση απ’ αυτήν, για όσα καταγγέλλονται. 
Από τη στιγμή που δεν υπάρχει, βάσει όσων σας λέω, επίσημο έγγραφο της Διεθνούς Οργάνωσης Εργασίας προς την ελληνική Κυβέρνηση, δεν νομίζω ότι μπορούμε να κάνουμε λόγο αυτήν την ώρα για επίσημη απάντηση της ελληνικής Κυβέρνησης επί ανυπόστατου ή ανύπαρκτου μέχρι στιγμής, εγγράφου. 
Κι αυτό σας το λέω μετά λόγου γνώσεως, γιατί όποτε έρχεται το Διεθνές Γραφείο Εργασίας στην Ελλάδα, περνάει από το Υπουργείο Εργασίας, περνάει από το γραφείο του Υπουργού, από το γραφείο το δικό μου, συζητάμε. 
Υπενθυμίζω ότι βρίσκεται σε εξέλιξη μια διαδικασία αξιολόγησης του Σώματος Επιθεώρησης Εργασίας, του ΣΕΠΕ από το ILO, το Διεθνές Γραφείο Εργασίας. Επομένως γνωρίζουμε πολύ καλά –θεωρούμε καλύτερα από οποιονδήποτε άλλο- τι συστάσεις υπάρχουν και ποιες είναι οι θέσεις της Διεθνούς Οργάνωσης Εργασίας. 
Θα καταθέσω για τα Πρακτικά τις συστάσεις τις επιτροπής για τη συνδικαλιστική ελευθερία -τα υπόλοιπα θα τα πω στη δευτερολογία μου- για να τις έχετε. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Παίρνω όμως κάποια στοιχεία από τη φρασεολογία της επιτροπής: «Η επιτροπή προτείνει η Κυβέρνηση να προωθήσει και να ενισχύσει το θεσμικό πλαίσιο για τις συλλογικές διαπραγματεύσεις. Ζητά από την Κυβέρνηση να την κρατά ενήμερη όλων των σχετικών εξελίξεων. Η επιτροπή παρακαλεί την Κυβέρνηση να εξετάσει το ενδεχόμενο να επωφεληθεί της βοήθειας της ΔΟΕ, της Διεθνούς Οργάνωσης Εργασίας, σε σχέση με αυτά τα θέματα. Παρακινεί την Κυβέρνηση να διασφαλίσει την εκ του νόμου υποχρεωτική εφαρμογή κάθε συλλογικής σύμβασης. Η επιτροπή ζητά από την Κυβέρνηση να παρέχει λεπτομερείς παρατηρήσεις, σε σχέση με την κατάργηση των Οργανισμών Εργατικής Εστίας και Εργατικής Κατοικίας». 
Δεν είναι η φρασεολογία αυτή, φρασεολογία, θα έλεγα, τιμωρητική ή κυρωτική  για κάποια συμπεριφορά, η οποία, εν πάση περιπτώσει, είναι κατά παράβαση…</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>):  Κύριε Υφυπουργέ, θα συνεχίσετε στη δευτερολογία σας.</ChairmanSpeech> 
<Speech><Parlmember>ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ</Parlmember> (Υφυπουργός Εργασίας, Κοινωνικής Ασφάλισης και Πρόνοιας): Καταθέτω για τα Πρακτικά τις συστάσεις και τα υπόλοιπα θα τα αναφέρω στη δευτερολογία μου. 
(Στο σημείο αυτό ο Υφυπουργός Εργασίας, Κοινωνικής Ασφάλισης και Πρόνοιας κ. Νικόλαος Παναγιωτόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>):  Το λόγο έχει ο κ. Μαριάς για τρία λεπτά.
ΕΠΑΜΕΙΝΩΝΔΑΣ (ΝΟΤΗΣ) ΜΑΡΙΑΣ:  Κύριε Πρόεδρε, ακούσαμε τον κύριο Υπουργό στην αρχή λίγο ως πολύ να αμφισβητεί την αξία και το κύρος της συγκεκριμένης απόφασης της επιτροπής για τις συνδικαλιστικές ελευθερίες. 
Σε δεύτερο στάδιο, είπε ο κύριος Υπουργός ότι επισήμως δεν έχει λάβει την έκθεση κι ως εκ τούτου δεν μπορεί να δώσει μια απάντηση, αφού δεν πήρε επίσημα την έκθεση. 
Στο τέλος, όμως, της ομιλίας του μας έδωσε και μας διάβασε ο ίδιος την έκθεση η οποία, κατά την άποψή του, περιέχει μια διατύπωση που δεν τον υποχρεώνει να πάρει ως Κυβέρνηση συγκεκριμένα μέτρα. 
Άρα, λοιπόν, να καταλήξουμε. Πρώτον, η απόφαση της επιτροπής υπάρχει. Δεύτερον, την έχετε στα χέρια σας, γι’ αυτό και την καταθέσατε στα Πρακτικά. Τρίτον, ακόμη και η όποια φρασεολογία, στην οποία αναφέρεστε, κύριε Υπουργέ, δείχνει ότι οι διεθνείς υποχρεώσεις της χώρας πρέπει να τηρούνται και εφόσον υπάρχει συγκεκριμένη απόφαση αυτής της επιτροπής –κατά την έννοια που υπάρχει αυτή η απόφαση και με την όποια φρασεολογία- σας δείχνει ότι πρέπει να υπάρξει συμμόρφωση σε σχέση με τις υποχρεώσεις που ανέλαβε η χώρα. Και είναι χαρακτηριστικό ότι πλέον έρχεται ένας διεθνής οργανισμός να βάλει τα πράγματα στη θέση τους, διότι για πάρα πολύ μεγάλο χρονικό διάστημα οι εργαζόμενοι της χώρας –θα έλεγα- δεν είχαν καμμία υποστήριξη από κανένα διεθνή οργανισμό.
Όμως, εν όψει των αποφάσεων που υπάρχουν στο τρίτο μνημόνιο, κύριε Υπουργέ –και καλό θα είναι κάποια στιγμή να επικυρώσετε και αυτό το τρίτο μνημόνιο- μας φέρνετε εδώ μνημόνια για την Τανγκανίκα, για τη Νιγηρία, κάτι απίθανα μνημόνια και το βασικό μνημόνιο, το τρίτο, δεν το φέρνετε για κύρωση.
Εκεί, λοιπόν, στη σελίδα 46 αναφέρει, πρώτον, τις δράσεις στην αγορά εργασίας και τον προσδιορισμό ελάχιστου μισθού και λέει συγκεκριμένα ότι ο βασικός κατώτατος μισθός και τα επιδόματα που καθορίζει η εθνική γενική συλλογική σύμβαση εργασίας θα πρέπει να αντικατασταθούν από ένα μηχανισμό. Ήδη, δηλαδή, με τη διάταξη αυτή συνεχίζετε ως Κυβέρνηση να παραβιάζετε συνδικαλιστικές ελευθερίες και διεθνείς δεσμεύσεις. 
Δεύτερον, αναφέρει σε άλλο σημείο, ότι οι γενικές εθνικές τομεακές και ατομικές επιχειρησιακές συλλογικές συμβάσεις θα παραμείνουν χωρίς δέσμευση να προσδιορίζουν υψηλότερους μισθούς από τα κατά νόμο επίπεδα που θέτει η Κυβέρνηση. Δηλαδή, είναι άλλη μία παρέμβαση στο κομμάτι των συνδικαλιστικών ελευθεριών. 
Επομένως αυτό που βλέπω είναι ότι ο Διεθνής Οργανισμός Εργασίας έκανε παρέμβαση, έχει σαφέστατες τοποθετήσεις ακόμη και αν η φρασεολογία, που λέτε εσείς, είναι λάιτ και δεν είναι τόσο σκληρή, αλλά η ουσία είναι μία, ότι εγκαλείται η Κυβέρνηση για παραβίαση διεθνών υποχρεώσεων –αυτό είναι το βασικό- και ότι θα πρέπει να προχωρήσει σε μέτρα. Μάλιστα, εφόσον έχετε και την έκθεση στα χέρια σας, θα πρέπει είτε να πάρετε τώρα αυτά τα μέτρα είτε να προετοιμάζεστε εν όψει της τυπικής εκθέσεως, που αναφέρετε, ότι θα έρθει και να ξεκαθαρίσετε ότι αυτή θα είναι η πολιτική, διότι εδώ έχουμε πλέον, γι’ άλλη μια φορά το μνημόνιο και την τρόικα να συγκρούονται όχι μόνο με το Ευρωπαϊκό Κοινοτικό Δίκαιο, το οποίο αναδείξαμε σε παλαιότερες τοποθετήσεις μας, αλλά πλέον και με τις δεσμεύσεις που έχει η χώρα από το Διεθνές Γραφείο Εργασίας. 
Και επισημαίνω –και κλείνω, κύριε Πρόεδρε- ότι αυτήν τη στιγμή με το μεσοπρόθεσμο, που πριν λίγες μέρες ψήφισε η Κυβέρνηση, προβλέπει μειώσεις των συντάξεων κατά 5,2 δισεκατομμύρια ευρώ στην περίοδο 2013-2016 και μειώσεις που υπάρχουν σε επίπεδο μισθών στο δημόσιο τομέα κατά 1,3 δισεκατομμύρια ευρώ. 
Επομένως, όχι μόνο δεν λαμβάνετε υπ’ όψιν τις παρατηρήσεις, αλλά εμμένετε στη μνημονιακή πολιτική, η οποία παραβιάζει πλέον πανηγυρικά τις δεσμεύσεις της χώρας απέναντι στο Διεθνές Γραφείο Εργασίας, δεσμεύσεις που υπάρχουν χάριν των ίδιων των εργαζομένων και γι’ αυτό η Ελλάδα, αν θέλει να είναι ένα κράτος δικαίου, οφείλει να τηρεί τις δεσμεύσεις της που είναι πιο βασικές από τις δήθεν δεσμεύσεις απέναντι στην τρόικα και στους δανειστές.</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Το λόγο έχει ο κ. Παναγιωτόπουλος.</ChairmanSpeech>
<Speech><Parlmember>ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ</Parlmember> (Υφυπουργός Εργασίας, Κοινωνικής Ασφάλισης και Πρόνοιας): Κύριε συνάδελφε, οφείλω μια εξήγηση για να μη γίνει παρεξήγηση, γιατί εδώ πέρα οι περισσότεροι απ’ ότι βλέπω έχουμε λυμένο το ζωνάρι μας για παρεξήγηση.
Κατέθεσα στα Πρακτικά μετάφραση του κειμένου της σύστασης της Διεθνούς Οργάνωσης Εργασίας, όπως βρέθηκε –αφού αναζητήθηκε- από τη Διεύθυνση Διεθνών Σχέσεων του Υπουργείου Εργασίας σε επικοινωνία με τη Μόνιμη Ελληνική Αντιπροσωπεία Γενεύης στον ιστότοπο της ΔΟΕ, στο site δηλαδή της Διεθνούς Οργάνωσης Εργασίας. Αυτό για να το ξέρουμε. Επίσημο έγγραφο πάντως, για λογαριασμό της Διεθνούς Οργάνωσης Εργασίας, δεν έχει φτάσει στην ελληνική Κυβέρνηση.
Ήδη, λοιπόν, το κείμενο αυτό συμπερασμάτων και συστάσεων έχει αποσταλεί –μέσω του ιστοτόπου, όμως- στις αρμόδιες Διευθύνσεις του Υπουργείου Εργασίας, δηλαδή τη Διεύθυνση Ωρών Εργασίας, τη Διεύθυνση Αμοιβής Εργασίας, Απασχόλησης, Συνδρομής και Εποπτείας Οργανισμών, στον ΟΑΕΔ και στην ΠΕΔΕ, την Προσωρινή Ενιαία Διοικούσα Επιτροπή των πρώην Οργανισμών Εργατικής Εστίας και Εργατικής Κατοικίας, προκειμένου να προχωρήσουμε στην εμπεριστατωμένη συνολική σύνταξη απάντησης από την ελληνική Κυβέρνηση.
Αυτό θα το κάνουμε, όπως οφείλουμε, σύμφωνα με αυτά που λέτε. Κατά πάσα πιθανότητα η υπόθεση της χώρας μας ενδέχεται να εξεταστεί εκ νέου το μήνα που μας έρχεται, δηλαδή το Μάρτιο του 2013, δεδομένου ότι η Επιτροπή Συνδικαλιστικών Ελευθεριών συνεδριάζει τρεις φορές το χρόνο κατά τις αντίστοιχες συνόδους του Διοικητικού Συμβουλίου Μαρτίου, Ιουνίου και Νοεμβρίου κάθε έτους.
Επίσης, όπως σας είπα, τα όσα περιλαμβάνονται στο κείμενο της επίκαιρης ερώτησής σας σχετικά με το τι ζητάει η επιτροπή από τη χώρα μας δεν ταυτοποιούνται, δεν περιέχονται, δεν είναι τα ίδια με τη στάση της επιτροπής. Σας το έχω καταθέσει. Όταν το κοιτάξετε, θα δείτε ότι έτσι είναι.
Τέλος, αναφορικά με τις προτάσεις που διατυπώνονται πρώτον, στο σημείο των συστάσεων για παροχή από τη ΔΟΕ βοήθειας προς την ελληνική Κυβέρνηση στα θέματα των συλλογικών διαπραγματεύσεων και του κοινωνικού διαλόγου, μπορούμε να πούμε από τώρα ότι η Κυβέρνηση δεν έχει καμμία αντίρρηση. Ας έρθει αυτή η βοήθεια. 
Όπως σας είπα, είμαστε σε συνεχή επαφή και ζύμωση με το Διεθνές Γραφείο Εργασίας και στο πλαίσιο της αξιολόγησης του ΣΕΠΕ και σε γενικότερα ζητήματα εργασιακών σχέσεων στη χώρα μας. Αξιωματούχοι πάνε και έρχονται από τη Γενεύη στην Αθήνα και σε κάθε περίπτωση υπάρχει μια πάρα πολύ καλή σχέση εκατέρωθεν ανάμεσα στις δύο πλευρές, όσον αφορά την ανταλλαγή πληροφοριών, τεχνογνωσίας, απόψεων σε θέματα πολιτικής.
Όπως καταλαβαίνετε, αυτή η στάση της ελληνικής Κυβέρνησης την διαφοροποιεί από άλλες χώρες που αναφέρονται στην ερώτησή σας. Για παράδειγμα αναφέρονται τα νησιά Φίτζι, από τα οποία αναγκάστηκε να αποχωρήσει αποστολή της Διεθνούς Οργάνωσης Εργασίας λόγω κακής συνεργασίας με την κυβέρνηση των νησιών Φίτζι. Κάτι τέτοιο δεν ισχύει για την ελληνική πλευρά.
Όπως σας είπα, περιμένουμε το επίσημο κείμενο συστάσεων, το επίσημο έγγραφο της Διεθνούς Οργάνωσης Εργασίας και από εκεί και πέρα να είστε σίγουροι –όπως ήδη γίνεται, για να είμαστε καλύτερα προετοιμασμένοι- ότι θα υπάρξει και επίσημη απάντηση της ελληνικής Κυβέρνησης.</Speech> 
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Επόμενη είναι η πέμπτη με αριθμό 1104/26-2-2013 επίκαιρη ερώτηση πρώτου κύκλου του Βουλευτή Β΄ Πειραιά του Λαϊκού Συνδέσμου-Χρυσή Αυγή κ. Ιωάννη Λαγού προς τους Υπουργούς Εργασίας, Κοινωνικής Ασφάλισης και Πρόνοιας και Οικονομικών, σχετικά με τη διάθεση των χρημάτων του φόρου αλληλεγγύης στον ΟΑΕΔ.
Το λόγο έχει ο κ. Λαγός.</ChairmanSpeech>
<Speech><Parlmember>ΙΩΑΝΝΗΣ ΛΑΓΟΣ</Parlmember>: Κύριε Πρόεδρε, κυρίες και κύριοι, πριν από μικρό χρονικό διάστημα γίναμε γνώστες ενός συμβάντος που δείχνει για άλλη μια φορά σε πόσο άσχημη κατάσταση βρίσκεται το ελληνικό κράτος. 
Συγκεκριμένα, είχε γίνει μια πρωτοβουλία ώστε μέσα από τους εργαζόμενους στο δημόσιο τομέα να υπάρξει μια παρακράτηση προκειμένου να μαζεύεται ένα συγκεκριμένο πόσο, αυτό να παραδίδεται στον ΟΑΕΔ και εν συνεχεία να δίνεται στους εργαζόμενους, σ’ αυτούς που είχαν ανάγκη, σε ανέργους, προκειμένου να λυθούν κάποια προβλήματα που μαστίζουν το μέσο Έλληνα πολίτη. Ως κίνηση είναι σωστή. Και εμείς, ως Χρυσή Αυγή, συμφωνούμε. 
Και εδώ ξεκινάει το παράλογο. Αυτό που μάθαμε, ως Χρυσή Αυγή, το φέραμε εδώ μέσω μιας ερώτησης που είχαμε κάνει. Στη συνέχεια, μετά τη φασαρία που έγινε, βγήκε ο ίδιος ο Διοικητής του ΟΑΕΔ κ. Κικίλιας σε τηλεοπτική εκπομπή και είπε ευθέως ότι δεν έχει αποδοθεί ούτε ένα μικρό κομμάτι από το ποσό αυτό στον ΟΑΕΔ. Πού είναι τα χρήματα αυτά; Γιατί έχει γίνει αυτή η διαδικασία;
Εμείς, λοιπόν, θέλουμε να λάβουμε σαφείς απαντήσεις στο γιατί δεν έχει αποδοθεί ακόμα το ποσό αυτό, ενώ θα έπρεπε να έχει ήδη δοθεί στον ΟΑΕΔ και πότε θα αποδοθεί επιτέλους, αν σκέφτεστε να το δώσετε. Επίσης, ποιος σας δίνει το δικαίωμα να συμπεριφέρεστε με αυτόν τον τρόπο και να κάνετε ό,τι νομίζετε;</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Ο κ. Παναγιωτόπουλος έχει το λόγο για τρία λεπτά.</ChairmanSpeech>
<Speech><Parlmember>ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ</Parlmember> (Υφυπουργός Εργασίας, Κοινωνικής Ασφάλισης και Πρόνοιας): Όντως, κύριε συνάδελφε, κατά το άρθρο 38 παράγραφος 2 του ν.3986/2011 καθιερώνεται ειδική εισφορά αλληλεγγύης για την καταπολέμηση της ανεργίας. Η εισφορά αυτή είναι ποσοστό 2% επί των τακτικών πρόσθετων αμοιβών και αποζημιώσεων όλων των μισθοδοτούμενων υπαλλήλων δημοσίου, νομικών προσώπων δημοσίου δικαίου, ΟΤΑ, καθώς και των υπαλλήλων όλων ανεξαιρέτως των δημοσίων επιχειρήσεων και οργανισμών.
Από εκεί και πέρα, με κοινή απόφαση των Υπουργών Οικονομικών και Εργασίας ορίζεται ότι το ποσό εισφοράς αλληλεγγύης αποτελεί έσοδο του κρατικού προϋπολογισμού και αποδίδεται στον κωδικό αριθμό εσόδων του Γενικού Λογιστηρίου του Κράτους, με αριθμό 828 και τίτλο «Έσοδα από την ειδική εισφορά αλληλεγγύης 2% για την καταπολέμηση της ανεργίας». 
Με άλλα λόγια, αυτό το 2% αποτελεί έσοδο του κρατικού προϋπολογισμού. Η απόδοσή του στον οικείο ΚΑΕ του κρατικού προϋπολογισμού γίνεται κάθε μήνα, σύμφωνα με τη διαδικασία που προβλέπεται για την απόδοση των λοιπών κρατήσεων υπέρ του δημοσίου.
Όμως, εδώ υπάρχει μία σύγχυση ως προς το εξής. Δημιουργήθηκε η εντύπωση και από δημοσιεύματα ότι ο ΟΑΕΔ περιμένει να πάρει αυτό το ποσό από την παρακράτηση της εισφοράς 2%, για να αναχρηματοδοτήσει τα προγράμματα καταπολέμησης της ανεργίας. Δεν είναι έτσι.
Ο ΟΑΕΔ ενισχύεται και από τον τακτικό κρατικό προϋπολογισμό με ετήσια επιχορήγηση για την ενίσχυση αποθεματικών κλάδων ανεργίας-στράτευσης αλλά και από το Πρόγραμμα Δημοσίων Επενδύσεων, κυρίως για την υλοποίηση προγραμμάτων απασχόλησης και κατάρτισης στο πλαίσιο του ΕΣΠΑ. Επομένως δεν προέρχεται η επιχορήγηση του ΟΑΕΔ μόνο από το ποσοστό της ειδικής εισφοράς αλληλεγγύης, που στο κάτω-κάτω ισχύει επί διετία.
Εδώ, όμως, ποιο είναι το παρεξηγήσιμο σημείο; Ότι αυτό το ποσοστό δημιουργεί ένα έσοδο το οποίο μπαίνει σε έναν κωδικό του Γενικού Λογιστηρίου του Κράτους. Υπάρχει, όντως, μια ασάφεια σχετικά με το πότε αποδίδεται ακριβώς αυτό το έσοδο προς τον ΟΑΕΔ. Δεν είναι, όμως, από τη φύση του αυτό το έσοδο δημιουργημένο για να αποδίδεται στον ΟΑΕΔ. Είναι για την καταπολέμηση της ανεργίας.
Εσείς λέτε ότι μέσο για την καταπολέμηση της ανεργίας είναι ο ΟΑΕΔ, επομένως πρέπει να αποδοθεί εκεί. Δεν είναι, όμως, έτσι ακριβώς.
Όπως σας είπα, η συνολική κρατική επιχορήγηση του ΟΑΕΔ από τον κρατικό προϋπολογισμό και το ΠΔΕ, δηλαδή, το Πρόγραμμα Δημοσίων Επενδύσεων το 2009 ανήλθε σε 455 εκατομμύρια ευρώ, 317 εκατομμύρια ευρώ από τον κρατικό προϋπολογισμό, 137 εκατομμύρια ευρώ περίπου από το Πρόγραμμα Δημοσίων Επενδύσεων, με μικρή απόκλιση. Το 2010 ανήλθε σε 901 εκατομμύρια ευρώ, 378 εκατομμύρια από τον κρατικό προϋπολογισμό, 521 εκατομμύρια ευρώ από το Πρόγραμμα Δημοσίων Επενδύσεων. Το 2011 έχουμε για πρώτη φορά και τα έσοδα από το ποσοστό του 2% της ειδικής εισφοράς αλληλεγγύης, 289,24 εκατομμύρια ευρώ, τη στιγμή που και για το ίδιο έτος, ο ΟΑΕΔ επιχορηγήθηκε συνολικά με 1,01 δισεκατομμύρια ευρώ από τον κρατικό προϋπολογισμό και το Πρόγραμμα Δημοσίων Επενδύσεων. Το 2012, το έτος που μας πέρασε, τα έσοδα από την ειδική εισφορά αλληλεγγύης διαμορφώθηκαν σε 282,19 εκατομμύρια ευρώ, σε σύνολο επιχορήγησης του ΟΑΕΔ 614 εκατομμυρίων ευρώ, 499 εκατομμύρια ευρώ από τον κρατικό προϋπολογισμό και 115 εκατομμύρια ευρώ από το Πρόγραμμα Δημοσίων Επενδύσεων.
Επομένως η εισφορά αλληλεγγύης είναι μόνο ένα μικρό μέρος όλης της επιχορήγησης που λαμβάνει ο ΟΑΕΔ από τις τρεις αυτές πηγές. Όντως, αυτά τα χρήματα θα διατεθούν για την καταπολέμηση της ανεργίας και εδώ ίσως το παρεξηγήσιμο είναι -και κλείνω, κύριε Πρόεδρε- ότι θα έπρεπε να υπάρχει ενδεχομένως -αυτή είναι και πρόταση της ΓΣΕΕ εξ όσων γνωρίζω- ένας λογαριασμός ειδικής σκοπιμότητας που να λέει ότι εκεί είναι μόνο τα έσοδα από το 2% της εισφοράς αλληλεγγύης για την καταπολέμηση της ανεργίας.
Δεν υπάρχει αυτό. Υπάρχει ο κωδικός του Γενικού Λογιστηρίου του Κράτους και από αυτό δημιουργείται όλη αυτή η παρεξήγηση, η οποία φυσικά οξύνθηκε από πρόσφατες δηλώσεις του Διοικητή του ΟΑΕΔ, ο οποίος είπε απλούστατα ότι τα χρήματα αυτής της εισφοράς δεν κατέληξαν στα ταμεία του ΟΑΕΔ, χωρίς όμως να είναι δεδομένο ότι θα πήγαιναν στα ταμεία του ΟΑΕΔ, όπως σας είπα.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Ο κ. Λαγός έχει το λόγο για τρία λεπτά.</ChairmanSpeech>
<Speech><Parlmember>ΙΩΑΝΝΗΣ ΛΑΓΟΣ</Parlmember>: Ακούσαμε την απάντηση από τον κύριο Υφυπουργό. Εντάξει, ήταν ενδιαφέροντα όσα μας είπε. Ως προς αυτό που καταλήξαμε, ότι περίμενε ο Διοικητής του ΟΑΕΔ ότι θα του καταβληθούν τα χρήματα αυτά, ότι τελικά όλοι περίμεναν ότι τα χρήματα αυτά θα πάνε εκεί, δεν του καταβλήθηκαν, αλλά δεν ήταν και απαραίτητο ότι θα του καταβληθούν, είναι πραγματικά λίγο αστείο. Δηλαδή, ξεκίνησε η διαδικασία για να μαζέψουν τα χρήματα, να τα δώσουν στον ΟΑΕΔ, δεν τα δώσαμε στον ΟΑΕΔ, αλλά δεν είναι και απαραίτητο ότι θα πήγαιναν στον ΟΑΕΔ.
Πού έχουν πάει, λοιπόν, τα χρήματα; Διότι ξέρετε ότι το ελληνικό κράτος έχει και μια προϊστορία λίγο άσχημη σε αυτά. Δεν είναι και πολύ παλιά η υπόθεση που είχε γίνει με τους πυρόπληκτους στην Ηλεία, όπου κάποια χρήματα μαζεύονταν πάλι εκεί πέρα, τα οποία ως διά μαγείας εξαφανίστηκαν. Ως ελληνικό κράτος κάνουμε ταχυδακτυλουργικές ενέργειες πάνω σε αυτά.
Απάντηση φυσικά δεν πήραμε ή μάλλον πήραμε σε αυτό που είπατε. Είπατε ότι, ουσιαστικά, δεν θα δοθούν χρήματα στον ΟΑΕΔ ή θα δοθούν, όταν θέλετε, αν θέλετε και ένα κομμάτι ποσού το οποίο εσείς θέλετε. Άρα είναι παραπλανητικό αυτό το οποίο είχε εξαγγελθεί, γιατί στην αρχική εξαγγελία ήταν ότι αυτό το 2% από τους δημοσίους υπαλλήλους θα πήγαινε εκεί.
Θα ήθελα να πω, επίσης, για τους δημοσίους υπαλλήλους ότι και εμείς πολλές φορές έχουμε πει ότι όσοι είναι αργόσχολοι καλό θα ήταν να μείνουν εκεί πέρα και να βρίσκουν να κάνουν άλλες δουλειές.
Όμως, μου φαίνεται ότι έχουμε βρει ένα πολύ όμορφο εξιλαστήριο θύμα τώρα. Η Χρυσή Αυγή δεν χαϊδεύει αυτιά. Εκεί που μπορούμε να ταχθούμε εναντίον των δημοσίων υπαλλήλων, έχουμε ταχθεί. Βρήκαμε, όμως, δημοσίους υπαλλήλους που τους αφαιρείτε ό,τι υπάρχει και συνεχώς γίνονται περικοπές εις βάρος τους. Τώρα, τους κάνετε και μία παρακράτηση. Αυτή η παρακράτηση δεν ξέρουμε πού πηγαίνει και πού δίνεται. Μήπως έχουν δοθεί σε τραπεζίτες αυτά τα χρήματα; Μήπως έχουν δοθεί στο Διεθνές Νομισματικό Ταμείο, που ζητά να παίρνει πολλά πράγματα;
Εδώ, μάλιστα, είδα και κάτι άλλο, που δεν αφορά μόνο τη Νέα Δημοκρατία, αλλά μία συγκυβέρνηση η οποία έγινε και η οποία έχει τρία διαφορετικά κόμματα από τρεις διαφορετικούς –θεωρητικά- χώρους. Δεν βλέπω κανείς να έχει παρεξηγηθεί γι’ αυτό και να έχει δώσει μία απάντηση ή να ψάξει να δει τι γίνεται. Οι υπόλοιποι τι κάνουν; Δεν ενδιαφέρονται για το πού έχουν πάει αυτά τα χρήματα;
Εμείς αυτό θέλουμε να πούμε. Σας λέω και πάλι ότι εγώ θα ήθελα να πάρω μία συγκεκριμένη απάντηση για το αν θα δοθούν τα χρήματα, πότε θα δοθούν και πού θα χρησιμοποιηθούν. Ειδάλλως, να εξαγγείλετε ότι αυτά τα χρήματα δεν θα πηγαίνουν στον ΟΑΕΔ και ότι απλώς θα καταβάλλονται στο ελληνικό κράτος, το οποίο θα τα χρησιμοποιεί όπως αυτό νομίζει. Αυτό θα ήταν το ηθικό και το τίμιο.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Ο Υπουργός κ. Παναγιωτόπουλος έχει το λόγο για τρία λεπτά.</ChairmanSpeech>
<Speech><Parlmember>ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ</Parlmember> (Υφυπουργός Εργασίας, Κοινωνικής Ασφάλισης και Πρόνοιας): Θα είμαι πολύ σύντομος, κύριε Πρόεδρε.
Δέχομαι αυτά που είπε ο συνάδελφος. Σας είπα ότι ενδεχομένως δημιουργείται μία παρεξηγήσιμη, εν πάση περιπτώσει, κατάσταση, δεδομένου ότι αυτά τα έσοδα απ’ αυτήν την εισφορά είναι καταχωρημένα σε έναν κωδικό του Γενικού Λογιστηρίου του Κράτους, όπου έχει αποφασιστεί ότι θα πηγαίνουν. 
Το 2011 και το 2012 αυτός ο κωδικός έχει πιστωθεί με το αντίστοιχο ποσό. 
Το καταθέτω στα Πρακτικά, για να δείτε του λόγου το αληθές.
(Στο σημείο αυτό ο Υφυπουργός Εργασίας, Κοινωνικής Ασφάλισης και Πρόνοιας κ. Νικόλαος Παναγιωτόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
Το ίδιο ισχύει –μέχρι στιγμής, βέβαια- για το 2013. Είναι περίπου 280 εκατομμύρια ευρώ για το 2011–είναι πολύ ψιλά τα γράμματα και οι αριθμοί, για να τα δω μέχρι κεραίας- άλλα τόσα το 2012 και 35 εκατομμύρια ευρώ, μέχρι στιγμής, για το 2013. Επομένως ο κωδικός έχει πιστωθεί μ’ αυτά τα χρήματα. 
Θεωρώ όντως ότι πρέπει να πούμε κάποια πιο συγκεκριμένα πράγματα, σχετικά με το πού θα πάνε αυτά τα χρήματα. Ενδεχομένως να πάνε σε ένα από τα προγράμματα καταπολέμησης της ανεργίας που εκπονείται από το Υπουργείο. Το τελευταίο το οποίο ανακοινώθηκε είναι αυτό για την καταπολέμηση της ανεργίας της οικογένειας εκείνης όπου και οι δύο γονείς δεν εργάζονται. Αυτές οι οικογένειες, που δεν έχουν ούτε έναν εργαζόμενο στις τάξεις τους είναι περισσότερες από τετρακόσιες χιλιάδες. Επομένως πρέπει να στηριχθούν, διότι και οι υποχρεώσεις είναι περισσότερες.
Οπωσδήποτε, αν εκπονηθεί ένα τέτοιο πρόγραμμα, πιο συγκεκριμένο –και είναι στα σχέδιά μας- θα εκπονηθεί σε συνεργασία με τον ΟΑΕΔ. Ο ΟΑΕΔ είναι ο φορέας ο οποίος «τρέχει» αυτά τα προγράμματα και θεωρώ σίγουρο να προικοδοτηθεί και απ’ αυτό το ταμείο. 
Όπως σας είπα, θεωρώ ότι το καλύτερο είναι –για να αποφευχθούν και παρεξηγήσεις αλλά και για να υπάρχουν οι εγγυήσεις της διαφάνειας, που ορθώς βάζετε στο τραπέζι- να υπάρχει ίσως ένας λογαριασμός ειδικής σκοπιμότητας, που να λέει «εδώ πάνε τα λεφτά από την παρακράτηση 2% ως εισφορά αλληλεγγύης για την καταπολέμηση της ανεργίας» και τίποτα άλλο εκτός απ’ αυτό. Αν υπήρχε αυτό, νομίζω ότι κάθε αμφιβολία θα είχε αρθεί ενδεχομένως και δεν θα μιλούσαμε για διαδικασίες που δημιουργούν, όπως και να το κάνουμε, κάποια ασάφεια. Ίσως αυτό είναι το ζητούμενο, αλλά το δεδομένο είναι ότι υπάρχουν τα χρήματα στον κωδικό και επομένως υπάρχει και ο δρόμος, το έδαφος, για να διατεθούν εκεί που πρέπει, δηλαδή για την καταπολέμηση της ανεργίας.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Κυρίες και κύριοι συνάδελφοι, θα ήθελα να σας ανακοινώσω ότι ο Βουλευτής Νομού Αττικής κ. Παύλος Χαϊκάλης ζητεί άδεια ολιγοήμερης απουσίας του στο εξωτερικό.
Η Βουλή εγκρίνει;</ChairmanSpeech> 
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Μάλιστα, μάλιστα.</Speech> 
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Η Βουλή ενέκρινε τη ζητηθείσα άδεια.
Κυρίες και κύριοι συνάδελφοι, έχω επίσης την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» και ενημερώθηκαν για την ιστορία του κτηρίου και τον τρόπο οργάνωσης και λειτουργίας της Βουλής, τριάντα οκτώ μαθητές και μαθήτριες και δύο εκπαιδευτικοί από το 3ο Γυμνάσιο Πολίχνης Θεσσαλονίκης. 
Η Βουλή τούς καλωσορίζει. 
(Χειροκροτήματα από όλες τις πτέρυγες της Βουλής)
Η έκτη με αριθμό 1092/26-2-2013 επίκαιρη ερώτηση πρώτου κύκλου του Βουλευτή Λάρισας της Δημοκρατικής Αριστεράς κ. Θωμά Ψύρρα προς τον Υπουργό Οικονομικών, σχετικά με τη μεταφορά δημοσίων υπηρεσιών από μισθωμένα κτήρια σε κτήρια που ανήκουν στο δημόσιο ή σε δημόσιους οργανισμούς, δεν συζητείται λόγω κωλύματος του κυρίου Υπουργού και διαγράφεται.
Θα συζητηθεί τώρα η έβδομη με αριθμό 1102/26-2-2013 επίκαιρη ερώτηση πρώτου κύκλου της Βουλευτού Β΄ Πειραιά του Κομμουνιστικού Κόμματος Ελλάδος κ. Διαμάντως Μανωλάκου προς τους Υπουργούς Εργασίας, Κοινωνικής Ασφάλισης και Πρόνοιας και Εσωτερικών, σχετικά με την καταβολή των δεδουλευμένων στους εργαζόμενους της Δημοτικής Κοινωφελούς Επιχείρησης Πολιτισμού Κερατσινίου.
Η κ. Μανωλάκου έχει το λόγο για δύο λεπτά.</ChairmanSpeech>
<Speech><Parlmember>ΔΙΑΜΑΝΤΩ ΜΑΝΩΛΑΚΟΥ</Parlmember>: Ευχαριστώ, κύριε Πρόεδρε.
Κύριε Υπουργέ, η επίκαιρη ερώτησή μου αφορά εργαζόμενους που εργάζονται και δεν πληρώνονται. Σαράντα εννιά εργαζόμενοι που απασχολούνται στη Δημοτική Κοινωφελή Επιχείρηση Πολιτισμού Αθλητισμού -ΔΗΚΕΠΑ Κερατσινίου- μέσω ενός προγράμματος του ΟΑΕΔ είναι σε απόγνωση. Αυτό το πρόγραμμα αφορά άτομα με ειδικές ανάγκες και εργαζόμενους που χρειάζονται πολύ λίγα χρόνια για να βγουν στη σύνταξη. 
Οι εργαζόμενοι σε αυτό το πρόγραμμα, αλλά και όλοι οι εργαζόμενοι στη ΔΗΚΕΠΑ, είναι απλήρωτοι εδώ και δεκαεπτά μήνες. Αρκετοί από αυτούς έχουν αναγκαστεί να προχωρήσουν σε επίσχεση εργασίας. Η ΔΗΚΕΠΑ δεν έχει πολύ καιρό που έχει αποκτήσει ασφαλιστική και φορολογική ενημερότητα. Και αυτό το αναφέρω, γιατί το ζητούσαν για να πληρώσουν τα προγράμματα από τον ΟΑΕΔ. Ωστόσο, εξακολουθεί να μην εκταμιεύει προς τη ΔΗΚΕΠΑ τα χρήματα του προγράμματος, προκειμένου οι εργαζόμενοι να πληρωθούν ένα μέρος των δεδουλευμένων τους. Μάλιστα, θέτει ως προϋπόθεση όλοι οι εργαζόμενοι να άρουν την επίσχεση εργασίας και μάλιστα επικαλείται γνωμοδότηση της νομοθετικής υπηρεσίας του. 
Από τους σαράντα εννιά εργαζόμενους, οι περισσότεροι έχουν αποσύρει το αίτημα της επίσχεσης εργασίας. Μάλιστα, απ’ ό,τι έμαθα σήμερα το πρωί, όλοι οι εργαζόμενοι απέσυραν το αίτημά τους. Συνεπώς δεν υπάρχει τέτοιο αίτημα. Αυτό βεβαίως έγινε μετά τις διαβεβαιώσεις του ΟΑΕΔ για εκταμίευση των χρημάτων και για καταβολή μέρους των δεδουλευμένων τους. 
Αυτά ζητάμε, κύριε Υπουργέ. Ζητάμε να παρέμβει η Κυβέρνηση, ώστε να δώσει λύση και να πληρωθούν οι εργαζόμενοι. Σας ζητάμε με καθαρό τρόπο να παρέμβετε στον ΟΑΕΔ, ώστε να εκταμιευθούν άμεσα τα χρήματα του προγράμματος. Οι άνθρωποι αυτοί τα έχουν δουλέψει τα χρήματα αυτά, τα δικαιούνται και τα έχουν ανάγκη για να επιβιώσουν.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Το λόγο έχει για τρία λεπτά ο Υφυπουργός Εργασίας, Κοινωνικής Ασφάλισης και Πρόνοιας κ. Νικόλαος Παναγιωτόπουλος.</ChairmanSpeech> 
<Speech><Parlmember>ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ</Parlmember> (Υφυπουργός Εργασίας, Κοινωνικής Ασφάλισης και Πρόνοιας): Δεν έχω καμμία αντίρρηση, αγαπητή κυρία συνάδελφε, ότι όντως αυτοί οι άνθρωποι, που είναι δικαιούχοι αυτού του προγράμματος, έχουν δουλέψει και δικαιούνται να εισπράξουν τις αποδοχές τους και κακώς δεν πληρώνονται. Όμως, αυτό είναι ένα θέμα που δεν έχει να κάνει με τον ΟΑΕΔ και το κομμάτι του ΟΑΕΔ που αφορά την επιδότηση του κόστους εργασίας, αλλά με την ασυνέπεια του συγκεκριμένου δήμου. 
Είτε έχουμε να κάνουμε με έναν επιχειρηματία που έχει να εισπράξει επιδότηση κόστους εργασίας από τον ΟΑΕΔ –αυτό ισχύει ιδίως σε μερικές περιοχές της χώρας- είτε έχουμε να κάνουμε με έναν οργανισμό τοπικής αυτοδιοίκησης που έχει να υλοποιήσει ένα πρόγραμμα μέσα από τον ΟΑΕΔ για κάλυψη θέσεων εργασίας από άτομα με ειδικές ανάγκες και αντιστοίχως έχει να παίρνει τη σχετική επιδότηση του κόστους εργασίας, βασική προϋπόθεση για να καταβληθεί αυτή η επιδότηση κόστους εργασίας από τον ΟΑΕΔ είναι να έχει πληρώσει αυτός ο οποίος απασχολεί τους συγκεκριμένους εργαζόμενους. Αν δεν έχει πληρώσει, δεν μπορεί να του καταβληθεί η επιδότηση του κόστους εργασίας, διότι προφανώς δεν υπάρχει δυνατότητα να προσκομιστούν τα δικαιολογητικά, μεταξύ των οποίων είναι και οι βεβαιώσεις πληρωμής και είσπραξης από τους εργαζόμενους. Δηλαδή, πληρώνει ο οργανισμός τοπικής αυτοδιοίκησης ή η επιχείρηση και μετά μπορεί να πάρει το αντίστοιχο ποσό από τον ΟΑΕΔ. Δεν μπορεί και δεν γίνεται διαφορετικά. 
Εδώ, λοιπόν, υπάρχουν κάποιες δυνατότητες. Για παράδειγμα, υπάρχει η δυνατότητα, σύμφωνα και με το απαντητικό έγγραφο του ΟΑΕΔ, να υποβάλει ένσταση η αρμόδια υπηρεσία, δηλαδή η ΔΗΚΕΠΑ Κερατσινίου. Προϋπόθεση ήταν να σταματήσει η επίσχεση των εργαζομένων. Αυτό έγινε αντιληπτό και μάλιστα προς τιμήν των απλήρωτων εργαζομένων. Μάλιστα, σταμάτησαν σήμερα την επίσχεση εργασίας και οι δύο τελευταίοι εργαζόμενοι. Επομένως ανοίγει ο δρόμος, για να ευδοκιμήσει αυτή η ένσταση της ΔΗΚΕΠΑ και άρα να καταβληθούν και τα οφειλόμενα του ΟΑΕΔ. 
Βασικά όμως, κυρία συνάδελφε, θα πρέπει να πληρώσει ο δήμος. Έχουμε, δηλαδή, εδώ δεκαεπτά μήνες απλήρωτους εργαζόμενους, οι οποίοι φαντάζομαι ότι προέβησαν σε επίσχεση όχι από την αρχή του διαστήματος κατά το οποίο δεν πληρωνόντουσαν, αλλά από τον τρίτο, τέταρτο μήνα, όπως γίνεται συνήθως σε αυτές τις περιπτώσεις. 
Τις προάλλες πήρε, λέει, ασφαλιστική, φορολογική ενημερότητα. Αναρωτιέμαι πώς μπορούν όλοι αυτοί οι δήμοι να διεκδικούν και να τρέχουν να υλοποιούν τέτοια προγράμματα επιδότησης κόστους εργασίας ή δημιουργίας θέσεων εργασίας από τον κάθε ΟΑΕΔ, όταν είναι τόσο ανοργάνωτοι σε σχέση με βασικές τους υποχρεώσεις ή σε σχέση με κάποιες υπηρεσίες τους, όπως είναι, για παράδειγμα, η φορολογική και ασφαλιστική ενημερότητα. Από εκεί και πέρα, βέβαια, την «πληρώνουν» οι εργαζόμενοι, αυτοί που εντάχθηκαν σε ένα πρόγραμμα και είχαν κάποιες ευχέρειες.
Εν πάση περιπτώσει, εγώ, που πρέπει να μιλήσω για λογαριασμό του Υπουργείου, θα συνιστούσα να υποβληθεί αυτή η ένσταση.  Το θεωρώ δεδομένο –και εκεί θα υπάρξει και η δική μας παρέμβαση- να εξεταστεί το συντομότερο δυνατόν -χθες, ει δυνατόν- από την αρμόδια επιτροπή του ΟΑΕΔ. Με το δεδομένο ότι έχει σταματήσει και η επίσχεση εργασίας -που είναι βασική προϋπόθεση, για να συνεχιστεί η υλοποίηση του προγράμματος και επομένως να καταβληθεί και το αντίστοιχο ποσό από τον ΟΑΕΔ- από εκεί και πέρα να ευδοκιμήσει η ένσταση και να πληρωθούν τα οφειλόμενά τους. 
Οφείλουμε να κάνουμε ό,τι μπορούμε, αλλά δυστυχώς το θέμα αρχίζει και τελειώνει στην υποχρέωση του εργοδότη να καταβάλλει και από εκεί και πέρα να έχει λαμβάνειν την επιδότηση του κόστους εργασίας του από τον ΟΑΕΔ. Ο εργοδότης εδώ είναι η συγκεκριμένη δημοτική επιχείρηση, κατ’ επέκταση ο δήμος. Όταν αυτός είναι ασυνεπής, τότε από εκεί και πέρα συμπαρασύρονται και όλα τα άλλα. 
Σε κάθε περίπτωση, αν κάνουν αυτό οι εργαζόμενοι, νομίζω ότι, πραγματικά, αρκετά γρήγορα θα δοθεί λύση σε αυτό το πρόβλημά τους. Δεν υπάρχει καμμία αμφιβολία ότι είναι οξύ πρόβλημα και ότι πρέπει να έχουν όποια βοήθεια μπορούν.</Speech> 
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Ορίστε, κυρία Μανωλάκου, έχετε το λόγο.</ChairmanSpeech> 
<Speech><Parlmember>ΔΙΑΜΑΝΤΩ ΜΑΝΩΛΑΚΟΥ</Parlmember>: Κύριε Υπουργέ, όταν υπάρχουν ασυνέπειες στους δήμους, οι εργαζόμενοι δεν πρέπει να μένουν ξεκρέμαστοι. Δηλαδή η Κυβέρνηση, κάθε κυβέρνηση, οφείλει να πάρει ορισμένα μέτρα και, αν θέλετε, αυτός είναι ο λόγος που και  εμείς καταθέτουμε την ερώτηση και ζητάμε να πάρετε και εσείς ευθύνη. 
Θέλω να μου διευκρινίσετε το εξής: Προτείνετε ένσταση της ΔΗΚΕΠΑ, προκειμένου να πληρώσει ο δήμος. Υπάρχει μια φήμη κι εγώ θα ήθελα να το διευκρινίσετε. Λένε ότι το πρόγραμμα ακυρώθηκε και ότι στην κυριολεξία οι εργαζόμενοι θα μείνουν ξεκρέμαστοι και ότι κινδυνεύουν να μην πληρωθούν καθόλου. Θέλουμε μια διευκρίνιση από τη δική σας τη μεριά. 
Σας ζητούμε, δηλαδή, ακόμη και αυτή η περίπτωση να υπάρχει, να παρέμβετε, ώστε να υλοποιηθεί το πρόγραμμα ακόμη και με παράταση. Θα βρείτε κάποιον τρόπο. 
Δεύτερον, να πληρωθούν τα δεδουλευμένα. Τα έχουν δουλέψει αυτοί οι άνθρωποι και τα δικαιούνται. 
Τρίτον, να μην απολυθεί κανείς. Χρειάζονται στο δήμο για τις ανάγκες των δημοτών Κερατσινίου, που πληρώνουν ουκ  ολίγα για δημοτικά τέλη. 
Τέταρτον, να βοηθηθούν με ειδικά προγράμματα. Όσοι είναι κοντά στη σύνταξη, να την πάρουν. Έχουν πληρώσει ασφαλιστικές εισφορές μια ζωή. Δεν μπορούν να αφεθούν ξεκρέμαστοι για λίγα ένσημα. Αναμένουμε αυτά τα στοιχειώδη. Να δεσμευτείτε ότι θα τα υλοποιήσετε. Εξάλλου, υπάρχει πολιτική ευθύνη τελικά.</Speech> 
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Ο κ. Παναγιωτόπουλος έχει το λόγο.</ChairmanSpeech> 
<Speech><Parlmember>ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ</Parlmember> (Υφυπουργός Εργασίας, Κοινωνικής Ασφάλισης και Πρόνοιας): Ναι, από εμάς όση δέσμευση θέλετε, κυρία συνάδελφε, αλλά εδώ πέρα πρέπει να είναι και οι δήμοι συνεπείς. Ο δήμος πρέπει να είναι συνεπής. Πρέπει να πληρώσει. Πώς να το κάνουμε;  Άμα δεν πληρώσει ο δήμος, τότε δεν μπορεί να διεκδικήσει και καταβολή του κόστους της επιδότησης εργασίας, η οποία είναι ένα ποσοστό, όπως ξέρετε, του 100% του κόστους εργασίας, που είναι τι; Οι πληρωμές, η μισθοδοσία. 
Εν πάση περιπτώσει, για να δώσουμε ακόμη κάποιες λεπτομέρειες για τη Δημοτική Κοινωφελή Επιχείρηση Πολιτισμού και Αθλητισμού Κερατσινίου, τη ΔΗΚΕΠΑ Κερατσινίου, να πούμε ότι η εν λόγω επιχείρηση έχει υπαχθεί στο πρόγραμμα νέων θέσεων εργασίας ευπαθών κοινωνικών ομάδων για την απασχόληση 29 ατόμων με ειδικές ανάγκες, για το οποίο επιχορηγήθηκε συνολικά με το ποσό των 153 χιλιάδων και κάτι ευρώ. 
Κατά δεύτερον, έχει υπαχθεί στο πρόγραμμα νέων θέσεων εργασίας ευπαθών κοινωνικών ομάδων για την απασχόληση δώδεκα ατόμων με ειδικές ανάγκες. Κατά τη διάρκεια υλοποίησης των ανωτέρω προγραμμάτων διαπιστώθηκε η μη τήρηση των εργασιακών όρων. Έτσι μας ενημερώνει η υπηρεσία ειδικών κοινωνικών ομάδων του ΟΑΕΔ. 
Γιατί συνέβη αυτό, δηλαδή η μη τήρηση των εργασιακών όρων; Οι επιχειρήσεις που συμμετέχουν στα προγράμματα του ΟΑΕΔ κάνουν κανονική πρόσληψη. Άρα, έχουν την υποχρέωση να τηρούν όλες τις προϋποθέσεις που ορίζει το εκάστοτε πρόγραμμα, μια από τις οποίες είναι και η νόμιμη καταβολή των δεδουλευμένων. Να πληρώνουν, με άλλα λόγια. Δημοτικές επιχειρήσεις είναι και πρέπει να πληρώνουν. Από εκεί και πέρα, τότε έχουν το δικαίωμα να έρθουν στον ΟΑΕΔ και να διεκδικήσουν την καταβολή της επιδότησης του κόστους εργασίας. Εκεί είναι η πολιτική ευθύνη και εκεί είναι η πολιτική δέσμευση αυτών οι οποίοι πολύ εύκολα υλοποιούν προγράμματα και δέχονται τις ευχέρειες που υπάρχουν εδώ κι εκεί, αλλά δεν είναι συνεπείς ούτε στη βασική των υποχρεώσεών τους, που είναι να πληρώνουν αυτούς που απασχολούν. 
Όπως σας είπα, δεν πλήρωσε η δημοτική επιχείρηση τους εργαζομένους και εκείνοι προχώρησαν σε επίσχεση εργασίας, με αμέλεια, φυσικά, της δημοτικής επιχείρησης και όχι του ΟΑΕΔ. 
Προχώρησε στους νόμιμους ελέγχους ο ΟΑΕΔ και διέκοψε το πρόγραμμα. Δεν το σταμάτησε, δεν το ακύρωσε. Για να το ξεκαθαρίσουμε, δεν το ακύρωσε, το διέκοψε. Μάλιστα, στις δύο ΚΥΑ που αναφέρονται σ’ αυτά τα προγράμματα ορίζεται ξεκάθαρα –και το λέω, το αναφέρω- ότι σε περίπτωση που διαπιστωθεί παράβαση των εργασιακών όρων ή προϋποθέσεων του προγράμματος, η επιχορήγηση του κόστους εργασίας θα διακόπτεται, δεν θα ματαιώνεται, μέχρις ότου έχουμε επαναφορά σε κανονική τροχιά, δηλαδή κανονική πληρωμή από την πλευρά του δήμου, για να γίνει επανεκκίνηση αυτού του προγράμματος και επομένως, συνέχιση των πληρωμών.
Επειδή οι εργασιακοί όροι εξακολούθησαν να μην τηρούνται, η αρμόδια υπηρεσία του ΟΑΕΔ προχώρησε πρώτον, σε διακοπή του πρώτου προγράμματος επιχορήγησης νέων θέσεων εργασίας ΑΜΕΑ με επιστροφή αναλογούντος ποσού και δεύτερον, σε ανάκληση του δεύτερου προγράμματος, δεδομένου ότι για το δεύτερο πρόγραμμα η ΔΗΚΕΠΑ Κερατσινίου δεν είχε λάβει επιχορήγηση. 
Έχει δικαίωμα η επιχείρηση να υποβάλει ένσταση. Αυτή θα εξετασθεί από την αρμόδια επιτροπή ενστάσεων της διοίκησης του οργανισμού. Σας διαβεβαιώνω ότι κι εδώ η πίεσή μας –αν θέλετε- ως προϊστάμενος πολιτικός οργανισμός του ΟΑΕΔ θα είναι η μέγιστη δυνατή. Θέλουμε να υλοποιηθεί αυτό το πρόγραμμα, αλλά εν πάση περιπτώσει πρέπει κι αυτός ο έρμος ο Δήμος Κερατσινίου ή μάλλον η δημοτική επιχείρηση αυτή να είναι στοιχειωδώς συνεπής στις υποχρεώσεις της, δηλαδή να καταβάλει προς τους εργαζόμενους.
Όπως σας είπα, από τη στιγμή που και καλή τη πίστει αυτοί, ως μη όφειλαν ενδεχομένως -γιατί είναι άνθρωποι που δεν αμφισβητώ ότι έχουν φοβερές ανάγκες βρισκόμενοι σε επίσχεση εργασίας για δεκαέξι-δεκαεπτά μήνες, άτομα με ειδικές ανάγκες, ντροπή δηλαδή!- ανέστειλαν την επίσχεση της εργασίας τους, από εκεί και πέρα νομίζω ότι υπάρχει το έδαφος κι από εδώ θα ασκηθεί μέγιστη πολιτική πίεση. 
Οπωσδήποτε, όμως, το ζήτημα αρχίζει και τελειώνει και στην τήρηση κάποιας συνεπούς στάσης, επιτέλους, από την αρμόδια επιχείρηση του συγκεκριμένου δήμου.
Εμείς ό,τι μπορούμε από την πλευρά μας να το κάνουμε, θα το κάνουμε και είμαι στη διάθεσή σας για να συνεργαστούμε και ειδικότερα πάνω σ’ αυτό το θέμα και διακριτικότερα, αν θέλετε.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Ανάπτυξης, Ανταγωνιστικότητας, Υποδομών, Μεταφορών και Δικτύων, Οικονομικών και Εξωτερικών κατέθεσαν σχέδιο νόμου: «Κύρωση της συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας».
Παραπέμπεται στην αρμόδια Διαρκή Επιτροπή.
Η τρίτη με αριθμό 1073/25-2-2013 επίκαιρη ερώτηση δεύτερου κύκλου του Βουλευτή Εύβοιας του Πανελλήνιου Σοσιαλιστικού Κινήματος κ.&#160;Συμεών Κεδίκογλου&#160;προς τον Υπουργό&#160;Υγείας,&#160;σχετικά με τα προβλήματα των πασχόντων από κυστική ίνωση, δεν συζητείται λόγω κωλύματος του κυρίου Υπουργού και διαγράφεται.
Η πρώτη με αριθμό 1083/26-2-2013 επίκαιρη ερώτηση δεύτερου κύκλου του Βουλευτή Ηλείας της Νέας Δημοκρατίας κ.&#160;Ανδρέα Μαρίνου&#160;προς τον Υπουργό&#160;Οικονομικών,&#160;σχετικά με την επαναφορά των τμημάτων Δικαστικού και Ελέγχου στη ΔΟΥ Αμαλιάδας, δεν συζητείται λόγω κωλύματος του κυρίου Υπουργού και διαγράφεται.
Η τέταρτη με αριθμό 1097/26-2-2013 επίκαιρη ερώτηση της Βουλευτού Κοζάνης των Ανεξάρτητων Ελλήνων κ.&#160;Ραχήλ Μακρή προς τον Υπουργό&#160;Δημόσιας Τάξης και Προστασίας του Πολίτη,&#160;σχετικά με το ενδεχόμενο δημιουργίας κέντρου υποδοχής λαθρομεταναστών στο 523 Κέντρο Νεοσυλλέκτων Τ.Π. Στρατόπεδο Μαυροδεντρίου Κοζάνης, δεν συζητείται λόγω κωλύματος του κυρίου Υπουργού και διαγράφεται.
Η πέμπτη με αριθμό 1093/26-2-2013 επίκαιρη ερώτηση δεύτερου κύκλου της Βουλευτού Β΄ Θεσσαλονίκης της Δημοκρατικής Αριστεράς κ. Αικατερίνης Μάρκου&#160;προς τον Υπουργό&#160;Ανάπτυξης, Ανταγωνιστικότητας, Υποδομών, Μεταφορών και Δικτύων,&#160;σχετικά με τις ευθύνες για την ρύπανση του Θερμαϊκού Κόλπου από την μονάδα καθαρισμού αποβλήτων (ΜΚΑ) της Βιομηχανικής Περιοχής Θεσσαλονίκης, δεν συζητείται κατόπιν συνεννοήσεως του κύριου Υπουργού και της κυρίας Βουλευτού και διαγράφεται.
Η έκτη με αριθμό 1103/26-2-2013 επίκαιρη ερώτηση δεύτερου κύκλου του Βουλευτή Α΄ Θεσσαλονίκης του Κομμουνιστικού Κόμματος Ελλάδας κ. Θεοδοσίου Κωνσταντινίδη&#160;προς τον Υπουργό&#160;Παιδείας και Θρησκευμάτων, Πολιτισμού και Αθλητισμού,&#160;σχετικά με την καταβολή των δεδουλευμένων των έκτακτων εκπαιδευτικών του ΤΕΙ Θεσσαλονίκης και του ΤΕΙ Λάρισας, δεν συζητείται λόγω κωλύματος του κυρίου Υπουργού και διαγράφεται.
Εισερχόμεθα στην τελευταία, τη δεύτερη με αριθμό 1094/26-2-2013 επίκαιρη ερώτηση δεύτερου κύκλου του Βουλευτή Αττικής του Συνασπισμού Ριζοσπαστικής Αριστεράς - Ενωτικού Κοινωνικού Μετώπου κ.&#160;Αλεξίου Μητρόπουλου&#160;προς τους Υπουργούς&#160;Ανάπτυξης, Ανταγωνιστικότητας, Υποδομών, Μεταφορών και Δικτύων&#160;και&#160;Εργασίας, Κοινωνικής Ασφάλισης και Πρόνοιας,&#160;σχετικά με τη δημιουργία των ειδικών οικονομικών ζωνών (ΕΟΖ).
Ορίστε, κύριε Μητρόπουλε, έχετε το λόγο για δύο λεπτά.</ChairmanSpeech> 
<Speech><Parlmember>ΑΛΕΞΙΟΣ ΜΗΤΡΟΠΟΥΛΟΣ</Parlmember>: Ευχαριστώ, κύριε Πρόεδρε.
Κύριε Υπουργέ, τον τελευταίο καιρό εντείνονται οι συζητήσεις για τη δημιουργία ειδικών οικονομικών ζωνών –ΕΟΖ- θεματικών, γενικών, ειδικών, βιομηχανικών, εμπορικών, μεταποιητικών, ορισμένου ή αορίστου χρόνου σε διάφορες περιοχές της πατρίδας μας: Θράκη, Ήπειρο, νότια Κρήτη, νότια Πελοπόννησο. 
Από δηλώσεις κυβερνητικών παραγόντων συνάγεται ότι η Κυβέρνηση το έχει ήδη αποφασίσει. Άλλωστε, οι επισκεπτόμενοι ευρωπαίοι ιθύνοντες είτε της γερμανικής κυβέρνησης είτε της ΕΚΤ ομολογούν ότι είναι το ζήτημα του αμέσου ενδιαφέροντός τους. 
(Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ )
Επειδή με το άρθρο 37 του ν.3907/2012 επιτρέπεται σε μετανάστες που βρίσκονται σε διαδικασία επαναπροώθησης -στρατόπεδα συγκέντρωσης-«να απασχολούνται ως μισθωτοί σε τομείς απασχόλησης σε συγκεκριμένες περιοχές της χώρας». 
Επειδή με άλλο νόμο, το ν.4052/2012, παρέχεται η δυνατότητα σε φυσικό ή νομικό πρόσωπο που έχει συστήσει ιδιωτικό γραφείο ευρέσεως εργασίας στα σύνορα της χώρας μας και κράτος-μέλος της Ευρωπαϊκής Ένωσης, όπως είναι η Βουλγαρία και η Ρουμανία, να προσφέρει τις υπηρεσίες του προσωρινά και στη χώρα μας.
Κύριε Υπουργέ, σας ερωτούμε τα εξής:
Πρώτον, αν η Κυβέρνηση έχει αποφασίσει να ιδρύσει ΕΟΖ.
Δεύτερον, αν έχει πάρει πρωτοβουλίες και με ποιους ξένους επενδυτές.
Και τρίτον, αν οι παραπάνω νομοθετικές πρωτοβουλίες ελήφθησαν με σκοπό την εξυπηρέτηση των επενδυτών των ΕΟΖ και την κήρυξη ενός γενικευμένου εργασιακού dubbing στη χώρα μας.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Ευχαριστούμε πολύ, κύριε συνάδελφε. 
Ο κύριος Υπουργός έχειτο λόγο για τρία λεπτά.</ChairmanSpeech>
<Speech><Parlmember>ΠΑΝΑΓΙΩΤΗΣ ΜΗΤΑΡΑΚΗΣ</Parlmember> (Υφυπουργός Ανάπτυξης, Ανταγωνιστικότητας, Υποδομών, Μεταφορών και Δικτύων): Κύριε Πρόεδρε, κυρίες και κύριοι συνάδελφοι, θα απαντήσω πολύ ευθέως ξεκινώντας από την τελευταία ερώτηση και θα πω ότι δεν υπάρχει απολύτως καμμία διαδικασία, καμμία θέληση της Κυβέρνησης να γίνει οποιασδήποτε μορφής εργασιακό dubbing στην Ελλάδα.
Αντιθέτως, φιλοδοξία μας είναι με την ανάκαμψη της ελληνικής οικονομίας να αυξηθεί και η απασχόληση και η ποιότητα της απασχόλησης. 
Κυρίες και κύριοι συνάδελφοι, θα μπορούσα να πω ότι ο Sherlock Holmes θα ζήλευε σήμερα την επινοητικότητα του αγαπητού κυρίου συναδέλφου, που πήρε τρία εντελώς ξεχωριστά θέματα και με ένα αληθοφανές αφήγημα προσπάθησε να τα συνδυάσει. Συνδύασε τη συζήτηση για τις ΕΟΖ με ένα νόμο ο οποίος είναι ανενεργός -γιατί δεν έχει εκδοθεί συγκεκριμένο προεδρικό διάταγμα- περί ανάγκης εργασίας -αν υπάρχει οικονομική ανάγκη εκείνη τη στιγμή- επαναπατριζόμενων παράνομων αλλοδαπών. Τα δύο προηγούμενα τα συνδύασε με την προσαρμογή της ελληνικής νομοθεσίας στην οδηγία για τα ιδιωτικά γραφεία ευρέσεως εργασίας. 
Θα απαντήσω ένα-ένα αυτά τα τρία θέματα. Αδυνατώ να τα απαντήσω μαζί, διότι δεν υπάρχει καμμία συνάφεια. Θέλω όμως να είμαι ξεκάθαρος προς το Σώμα. Θα ξεκινήσω με τις ειδικές οικονομικές ζώνες. 
Δεν θα διαφωνήσετε μαζί μου, κύριε συνάδελφε, ότι το μεγαλύτερο πρόβλημα που αντιμετωπίζει αυτήν τη στιγμή η χώρα μας είναι η ανεργία. Η Κυβέρνηση είναι υποχρεωμένη να λάβει οποιοδήποτε μέτρο το οποίο θα μπορέσει να σταματήσει αυτό το τεράστιο κοινωνικό πρόβλημα και φαινόμενο.
Στην πρώτη μου δημόσια ομιλία εδώ, στη Βουλή των Ελλήνων, απαντώντας σε επίκαιρη ερώτηση συναδέλφου, είπα επί λέξει: «Ειδικά για την προσέλκυση επενδύσεων και για την άμεση δημιουργία θέσεων εργασίας διερευνάται στα πλαίσια των δυνατοτήτων που μας δίνει η ευρωπαϊκή νομοθεσία, η λειτουργία ειδικών οικονομικών ζωνών, με προστασία βέβαια των εργασιακών δικαιωμάτων». Είπα τότε, ότι εάν στην Ελλάδα δινόταν η άδεια να προχωρήσει στη θεσμοθέτηση των ΕΟΖ, δεν θα ίσχυε σε αυτές τις ζώνες οποιοδήποτε ειδικό εργασιακό καθεστώς. Θα ίσχυε ό,τι ισχύει αυτήν τη στιγμή σε όλη την ελληνική επικράτεια.
Είχα πει τότε ότι αυτή η πρόταση δεν προχωρούσε. 
Κύριε συνάδελφε, δεν εντείνονται οι συζητήσεις όπως αναφέρετε στην ερώτησή σας. Διαφωνεί ο ΣΥΡΙΖΑ. Διαφωνεί και η τρόικα, γιατί δεν θεωρεί ότι η Ελλάδα θα πρέπει να εκμεταλλευθεί ένα τόσο δυνατό ανταγωνιστικό εργαλείο, όπως είναι οι ειδικές οικονομικές ζώνες. 
Γνωρίζετε ήδη, κύριε συνάδελφε, ότι υπάρχουν αντιδράσεις από Κοινοβούλια όμορων χωρών που ανησυχούν μη χάσουν αυτοί θέσεις εργασίας και αυτές οι θέσεις εργασίας επιστρέψουν στην Ελλάδα. 
Απαντώντας, λοιπόν, στο πρώτο ερώτημά σας, να σας πω τα εξής: Η Κυβέρνηση διερευνά τη δυνατότητα εντός της ευρωπαϊκής νομοθεσίας για τη δημιουργία ειδικών οικονομικών ζωνών. Δεν εντείνονται οι συζητήσεις και εξακολουθεί να υπάρχει αντίθετη γνώμη γι’ αυτόν τον θεσμό από τους ευρωπαίους εταίρους μας.
Αναφορικά με τα άλλα δύο σημεία που αφορούν το Υπουργείο Εργασίας, θα απαντήσω λόγω χρόνου, στη δευτερολογία μου.
Σας ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Το λόγο έχει ο κ. Μητρόπουλος.</ChairmanSpeech>
<Speech><Parlmember>ΑΛΕΞΙΟΣ ΜΗΤΡΟΠΟΥΛΟΣ</Parlmember>: Σας ευχαριστώ, κύριε Πρόεδρε.
Αναφερθήκατε στα ιδιωτικά γραφεία εργασίας, αλλά εμείς επιμένουμε ότι εσείς προσπαθείτε να εφαρμόσετε στη σκληρότερή της εκδοχή την οδηγία Μπολγκενστάιν, τη σκληρή αυτή οδηγία που γενικεύει το εργασιακό dubbing σε όλη την Ευρώπη. 
Κύριε Υπουργέ, και τα τρία ερωτήματα αναφέρονται στο ν.3844/2010 που ενσωμάτωσε στην ελληνική νομοθεσία αυτή τη σκληρή οδηγία Μπολγκενστάιν.
Βεβαίως, αναφέρομαι στη μνημονιακή δέσμευση και διαβάζω, γιατί ανησυχούμε και μας έχει απασχολήσει πάρα πολύ με τον υπεύθυνό μας για την εργατική πολιτική κ. Στρατούλη. Σας θυμίζω ότι στο δεύτερο μνημόνιο, ν. 4046, τα μέτρα αυτά για τους μισθούς θα δώσουν τη δυνατότητα της μείωσης της απόκλισης στο επίπεδο των μισθών σε σχέση με τους ανταγωνιστές μας και ακολουθεί στην παρένθεσή τους η Πορτογαλία, η Κεντρική και Νοτιοανατολική Ευρώπη. Και συνεχίζει, θεσπίζοντας τη ρήτρα συγκρίσιμης ευθυγράμμισης με τους μισθούς της Βουλγαρίας. Σας διαβάζω κατά λέξη το μνημόνιο, ν. 4046. «Αυτό», λέει, «θα ευθυγραμμίσει το πλαίσιο του κατώτατου μισθού της Ελλάδας μ&apos; αυτό των συγκρισίμων κρατών και θα επιτρέψει να εκπληρώσει τη βασική λειτουργία ανταγωνιστικότητας» κ.λπ.. 
Τι μας ανησυχεί; Εσείς όχι μόνο αρκείστε στην εφαρμογή της οδηγίας Μπολγκενστάιν κατά την εκδοχή που ψηφίστηκε και ενσωματώθηκε στο νόμο που προανέφερα αλλά δίνετε και το δικαίωμα πρώτη φορά σε φυσικά νομικά πρόσωπα της Βουλγαρίας να εγκαθίστανται με δικούς τους όρους στη γειτονική τους Ελλάδα. Και βεβαίως, έχει αναπτυχθεί μία μεγάλη συζήτηση στα βόρεια, στη Θράκη κ.λπ., μήπως επιτρέψετε σε μετανάστες να έρχονται όχι για μέρα, όπως γίνεται σήμερα αλλά για μήνες, να απασχολούνται με μισθούς Βουλγαρίας, να κάνουν χρήση του ν. 4046 και του νόμου με τον οποίο παρέχεται η δυνατότητα στο Βούλγαρο διευθυντή και ιδιοκτήτη του Ειδικού Γραφείου Ευρέσεως Εργασίας, δηλαδή του βουλγαρικού ιδιωτικού ΟΑΕΔ που θα συσταθεί με το νόμο της πατρίδας μας, να φέρνει εργάτες και να τους πληρώνει με 200 ευρώ. Υπό αυτήν την έννοια, δική μας μέριμνα είναι να μην επιτρέψουμε άμεσα ή έμμεσα τη δημιουργία εργατικού ντάμπιγκ, δηλαδή να έρχονται να δουλεύουν, να πιέζουν τους μισθούς και να αμείβονται με 200 και 300 ευρώ. 
Θα θέλαμε, λοιπόν, μία περαιτέρω δέσμευση, αν ο συνδυασμός των ρυθμίσεων που προαναφέραμε και είναι ρυθμίσεις του ελληνικού κράτους, θα οδηγήσει σ&apos; αυτό που πολύ μας φοβίζει και απευχόμαστε να συμβεί, κύριε Υπουργέ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Ευχαριστούμε, κύριε συνάδελφε.
Κύριε Υπουργέ, έχετε το λόγο για τρία λεπτά.</ChairmanSpeech>
<Speech><Parlmember>ΠΑΝΑΓΙΩΤΗΣ ΜΗΤΑΡΑΚΗΣ</Parlmember> (Υφυπουργός Ανάπτυξης, Ανταγωνιστικότητας, Υποδομών, Μεταφορών και Δικτύων): Κύριε πρόεδρε, κυρίες και κύριοι συνάδελφοι, χαίρομαι που μου δίνεται η δυνατότητα να διαβεβαιώσω το Σώμα ότι συνδυαστικά δεν λειτουργούν οι διατάξεις αυτές και ο νόμος του ελληνικού κράτους για τα εργασιακά θέματα εξακολουθεί να ισχύει είτε αφορά εργαζόμενους, οι οποίοι δουλεύουν με συμβάσεις που καθορίστηκαν από εταιρείες, οι οποίες έχουν στην Ελλάδα τη μητρική τους, δηλαδή γραφεία ευρέσεως εργασίας, ή σε άλλες χώρες.
Κύριε συνάδελφε, είναι πολύ απλός ο νόμος. Η εργατική νομοθεσία της Ελλάδος είναι η μόνη εργασιακή νομοθεσία που ισχύει εντός της δικής μας επικράτειας. Μόνο νόμιμοι εργαζόμενοι, οι οποίοι έχουν άδεια από το ελληνικό κράτος και φυσικά οι Ευρωπαίοι εταίροι μας -όπως και οι Έλληνες έχουν αντίστοιχη δυνατότητα- έχουν δικαίωμα να εργαστούν στην Ελλάδα. 
Αντιλαμβάνομαι την αγωνία για τα θέματα ανεργίας και τα θέματα μισθών. Κατ’ αρχάς, να ξεκαθαρίσω, όπως έχει κάνει με τον πιο αποτελεσματικό τρόπο ο ίδιος ο Πρωθυπουργός, ότι δεν τίθεται θέμα αυτήν τη στιγμή για εμάς και ούτε θα τεθεί θέμα κατώτατου μισθού. 
Για να μπορέσουμε, όμως, να δούμε μείωση της ανεργίας και παράλληλα αυτό να δώσει και δύναμη στον εργαζόμενο –διότι όταν μειωθεί η ανεργία, κυρίες και κύριοι συνάδελφοι, οι εργαζόμενοι έχουν πολύ περισσότερη δύναμη διαπραγματευτική- χρειάζεται σε αυτήν τη χώρα να γίνουν νέες επενδύσεις. Και όλη η προσπάθεια αυτής της Κυβέρνησης είναι μετά τη δημιουργία ενός κλίματος δημοσιονομικής ασφάλειας τώρα με τα μέτρα ενίσχυσης της ρευστότητας, με τα μέτρα διαρθρωτικών αλλαγών, με τον νέο αναπτυξιακό και επενδυτικό νόμο που θα έλθει στην Ολομέλεια στις επόμενες εβδομάδες, να θέσουμε τις βάσεις για την ανάπτυξη της οικονομίας μας. 
Σας χρωστάω μία απάντηση από την πρωτολογία σας για τα δύο συγκεκριμένα νομοσχέδια που αναφέρατε. Ο ν. 3907/2011, περί δυνατότητας εργασίας των υπό απέλαση υπηκόων τρίτων κρατών, δίνει ένα δυνητικό ενδεχόμενο, το οποίο δεν έχει εφαρμοστεί και ούτε έχει εκδοθεί η κανονιστική πράξη. Το εν λόγω ενδεχόμενο υφίστατο μόνο σε  περίπτωση που το φιλοξενούν κράτος δεν είναι σε θέση να διασφαλίσει γι’ αυτό το σύντομο διάστημα, προ της απέλασης, τα έξοδα στέγασης και άμεσων βιοτικών αναγκών.
Τέτοιο ενδεχόμενο δεν υφίσταται. Η ενεργοποίηση των προβλέψεων, απ’ ό,τι γνωρίζετε, δεν έχει υλοποιηθεί και κάτι τέτοιο απαιτεί σχετικό προεδρικό διάταγμα, το οποίο δεν προετοιμάζεται.
Θα καταθέσω στα Πρακτικά και γι’ αυτόν το νόμο και για τον επόμενο συγκεκριμένη γραπτή απάντηση του αρμόδιου Υπουργείου. 
Δεύτερον, ο ν.4052/2012, περί ιδιωτικών γραφείων ευρέσεως εργασίας, θεσπίστηκε στα πλαίσια της ενσωμάτωσης της οδηγίας 2006/123 ΕΚ. Πρόκειται για υποχρέωσή μας η οποία απορρέει από την κοινοτική νομοθεσία. Σε κάθε περίπτωση, το όποιο τέτοιο γραφείο θεσπιστεί, θα πρέπει να αποδεχθεί τις διαδικασίες ελέγχου της Ελλάδος. Ο ελληνικός νόμος θα ισχύει για πάντα σ’ αυτά τα εδάφη, άρα ακόμα και αν υπάρξουν ΕΟΖ, ακόμα κι αν δραστηριοποιηθεί σ’ αυτές κάποτε ένα τέτοιο γραφείο, οι προβλέψεις της ελληνικής εργατικής νομοθεσίας θα εφαρμοστούν. Όπως είπα στην αρχή, αν ποτέ προκύψουν ΕΟΖ, δεν θα διαφέρουν ως προς τα εργατικά από το νομικό πλαίσιο που ισχύει σήμερα σ’ όλη την ελληνική επικράτεια.
Κυρίες και κύριοι συνάδελφοι, καταθέτω τη σχετική απάντηση από το Υπουργείο, Εργασίας, Κοινωνικής Ασφάλισης και Πρόνοιας.
Σας ευχαριστώ πολύ.
(Στο σημείο αυτό ο Υφυπουργός Ανάπτυξης, Ανταγωνιστικότητας, Υποδομών, Μεταφορών και Δικτύων κ. Παναγιώτης Μηταράκης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Ευχαριστούμε τον κύριο Υπουργό.
Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Εισερχόμαστε στην 
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
ΑΠΟΦΑΣΕΙΣ ΒΟΥΛΗΣ
Συζήτηση και ψήφιση, σύμφωνα με τις διατάξεις του άρθρου 76 του Συντάγματος και του άρθρου 118 του Κανονισμού της Βουλής, της πρότασης του Προέδρου της Βουλής «Για την τροποποίηση διατάξεων του Κανονισμού της Βουλής (Μέρος Β΄)».
Είναι γνωστό σε όλους μας ότι η συζήτηση γίνεται με τη διαδικασία του άρθρου 108 παράγραφος 6 του Κανονισμού της Βουλής, δεδομένου ότι πληρούνται οι αναγκαίες προϋποθέσεις. Η πρόταση έγινε δεκτή με πλειοψηφία των 4/5 του όλου αριθμού των μελών της Επιτροπής Κανονισμού.
Θα λάβει το λόγο για πέντε λεπτά ένας εκπρόσωπος από κάθε κόμμα που είχε αντίρρηση.
Κύριε Δρίτσα, έχετε το λόγο για πέντε λεπτά.</ChairmanSpeech>
<Speech><Parlmember>ΘΕΟΔΩΡΟΣ ΔΡΙΤΣΑΣ</Parlmember>: Σας ευχαριστώ.
Δεν κατάλαβα, κύριε Πρόεδρε. Γιατί για πέντε λεπτά; Δεν προβλέπεται διαδικασία πέντε λεπτών τοποθέτησης του εισηγητή σε σχέδιο νόμου. Εν πάση περιπτώσει, εγώ θα είμαι σύντομος έτσι κι αλλιώς αλλά νομίζω ότι δεν υπάρχει κανένας λόγος να γίνει αυτός ο περιορισμός.
Εισάγεται αυτό το σχέδιο νόμου του οποίου το βασικό άρθρο, δηλαδή οι παράγραφοι 1, 2 και 3 του άρθρου 1, στην πραγματικότητα αποκαθιστούν μετά από ικανό χρονικό διάστημα τη νομοθετική και συνταγματική τάξη αλλά πολύ αργά, εκ των υστέρων. Και βέβαια είναι αργά για δάκρυα. Αυτές οι ρυθμίσεις που αφορούν τα μισθολογικά και εργασιακά στάνταρντς των εργαζομένων του Κοινοβουλίου είναι ρυθμίσεις που μόνο από τη διαδικασία εντός του Κοινοβουλίου, της αλλαγής του Κανονισμού και των προβλέψεών του, μπορούν να εισαχθούν και επί τη βάσει του Συντάγματος και επί τη βάσει του Κανονισμού της Βουλής και σ’ αυτά υπήρξε η περιπέτεια του μεσοπρόθεσμου με το ν. 4093, του ενδιάμεσου ν.4024 και τέλος του ν. 4111/2013, της παραγράφου 13 του άρθρου 9 που τώρα εισάγεται για να θεσμοθετηθεί στο πλαίσιο του Κανονισμού της Βουλής, όπως πραγματικά ορίζουν και το Σύνταγμα και ο Κανονισμός. 
Αυτό όμως δεν μπορεί να «επουλώσει» τη συνταγματική και κανονιστική «πληγή» που έχει προκαλέσει όλη η διαδικασία που ακολουθήθηκε μέχρι τώρα και απ’ αυτήν την άποψη από την πλευρά του ΣΥΡΙΖΑ δεν είναι δυνατό να συναινέσουμε στην εκ των υστέρων επιβεβαίωση μιας παράτυπης, αντισυνταγματικής και άκρως παράνομης διαδικασίας που επιβλήθηκε στο ελληνικό Κοινοβούλιο και στις διατάξεις που ρυθμίστηκαν. 
Απ’ αυτήν την άποψη για λόγους αρχής θα καταψηφίσουμε το άρθρο 1, παρά το γεγονός ότι, εάν μπορούσαν οι υπόλοιπες παράγραφοι 4, 5 και 6 να έλθουν ως αυτοτελές άρθρο, προφανώς και θα τύγχαναν της δικής μας εγκρίσεως και της υπερψήφισής τους, διότι ακριβώς αποκαθιστούν ένα καθεστώς δικαιοσύνης και εξασφάλισης των στοιχειωδών όρων, σε δευτερεύουσας όμως σημασίας ζητήματα.
Απ’ αυτήν την άποψη, κύριε Πρόεδρε, θα κάνω την τελευταία στιγμή την έκκληση αυτές οι τρεις παράγραφοι του άρθρου 1 να διατυπωθούν σε ξεχωριστό άρθρο.
Γενική μας αρχή είναι ότι αυτό το ενιαίο μισθολόγιο που εγκαθιδρύθηκε πρόσφατα, μόνο μισθολόγιο ενιαίο δεν είναι, μόνο δικαίωση των πολύχρονων αγώνων του συνδικαλιστικού κινήματος αλλά και της Αριστεράς για το ενιαίο βαθμολόγιο και μισθολόγιο δεν είναι. Δεν ικανοποιεί, είναι μία καρικατούρα, είναι το νέο «πτωχολόγιο» και θύματα όλων αυτών είναι όλοι οι εργαζόμενοι του δημόσιου τομέα σε πλήρη αντιστοίχιση με όλες τις μειώσεις και περικοπές και την πτωχοποίηση που έχει υποστεί όλο το σώμα των εργαζομένων Ελλήνων τόσο του ιδιωτικού όσο και του δημοσίου τομέα.
Προχωρώ στα επόμενα άρθρα. 
Το άρθρο 2, όντως, είναι άρθρο αποκατάστασης στοιχειώδους δικαιοσύνης και το υπερψηφίζουμε. 
Το άρθρο 3, ενισχύει στοιχειωδώς κάποιες μίνιμουμ εξασφαλίσεις για δεδουλευμένη εργασία. Προφανώς το υπερψηφίζουμε.
Κύριε Πρόεδρε, το άρθρο 4 που αφορά τη μείωση των θέσεων μετακλητών υπαλλήλων επί της αρχής μας βρίσκει σύμφωνους. Πρέπει να μειωθεί ο αριθμός των μετακλητών υπαλλήλων. Έχουμε όμως ήδη επισημάνει και στη συνεδρίαση της επιτροπής ότι η μέθοδος που ακολουθήθηκε κάθε άλλο παρά λειτουργική είναι, αφού παρατηρείται το φαινόμενο να καταργούνται θέσεις παραγωγικών μετακλητών υπαλλήλων, του ενεργού δηλαδή ρόλου της παραγωγικής διαδικασίας της Βουλής και πολύ λιγότερο να καταργούνται θέσεις μετακλητών που δεν είναι στη δυναμική δράση της παραγωγής του νομοθετικού ή του κοινοβουλευτικού έργου αλλά αφορούν θέσεις μετακλητών υπαλλήλων πρώην Προέδρων, πρώην Πρωθυπουργών και όλα αυτά, κάτι το οποίο είναι οξύμωρο, δεν έχει νόημα, είναι αναντίστοιχο με τις πραγματικές ανάγκες και τη στόχευση αυτού του ίδιου του άρθρου, όπως και στην αιτιολογική έκθεση εκτίθεται.
Εν πάση περιπτώσει, με αυτήν την επισήμανση και την παρατήρηση επί της αρχής θα το ψηφίσουμε, αλλά είναι βέβαιο ότι πρέπει να εξεταστεί πολύ σοβαρότερα και σε βάθος το θέμα. Ο θεσμός των μετακλητών υπαλλήλων, όπου χρειάζεται και όπου είναι αναγκαίος, πρέπει να τείνει προς τη φθίνουσα πορεία αλλά και μέχρι την πλήρη κατάργησή του γενικώς ίσως, ενώ όπου χρειάζονται, να αφορούν υπηρεσίες ενεργού κοινοβουλευτικού έργου και όχι παρελθόντων ετών.
Το άρθρο 5, είναι μία αναγκαία ρύθμιση διαχειριστικού χαρακτήρα και εξορθολογισμού του διαχειριστικού τομέα. Προφανώς και το ψηφίζουμε. 
Τέλος, λέμε «ΝΑΙ» και ψηφίζουμε το άρθρο 6, που αναφέρεται στις επιχορηγήσεις. Όμως, τίθεται το θέμα -έχει τεθεί ήδη και στη διαδικασία της συζήτησης στην Επιτροπή του Κανονισμού της Βουλής και ο κύριος Πρόεδρος της Βουλής το έθεσε επίσης- ότι τα ζητήματα των επιχορηγήσεων πρέπει να ελεγχθούν από μηδενική βάση. Η Βουλή δεν μπορεί να επιχορηγεί γενικώς μη κυβερνητικές οργανώσεις. Πρέπει να γίνει η μεγαλύτερη δυνατή προσαρμογή, όχι στις ανάγκες της κρίσης αλλά σε έναν ορθολογισμό για το ρόλο της Βουλής και του Κοινοβουλίου, για το ποιες πραγματικά αρμοδιότητες μπορούν να αναπτυχθούν ως προς την ενίσχυση της δραστηριότητας. 
Υπάρχει, ήδη, το Ίδρυμα της Βουλής, υπάρχουν θεσμοί που επιχορηγούνται εκ του νόμου. Και αυτά, προφανώς, πρέπει να συνεχιστούν, για να επιτελεστεί το θεσμοθετημένο έργο. Τα υπόλοιπα δεν έχουν καμμία θέση. Στην κατεύθυνση αυτή, επαναλαμβάνω και πάλι, όχι μόνο για λόγους οικονομικής επιβάρυνσης του προϋπολογισμού της Βουλής αλλά και για λόγους εξορθολογισμού του συστήματος επιχορηγήσεων που πρέπει να έχει αιτιολογημένη βάση και όχι να είναι ένα αφηρημένο τοπίο.
Με αυτές τις παρατηρήσεις, αυτό που λέμε «αρχή» αυτού του νομοσχεδίου, αν είναι το άρθρο 1, δεν είμαστε σύμφωνοι. 
Κατά τα άλλα, στα υπόλοιπα άρθρα εξέθεσα με όση μεγαλύτερη φειδώ στο χρόνο τις θέσεις του ΣΥΡΙΖΑ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Και με σαφήνεια.</ChairmanSpeech>
<Speech><Parlmember>ΘΕΟΔΩΡΟΣ ΔΡΙΤΣΑΣ</Parlmember>: Νομίζω ότι η τιμή στην πραγματική παραγωγική εργασία των υπαλλήλων της Βουλής, που όλοι ξέρουμε ότι χωρίς αυτούς δεν μπορεί να λειτουργήσει το ελληνικό Κοινοβούλιο και έχει πολλές φορές στηριχθεί στο δικό τους έργο, δεν είναι η πράξη αυτή, είναι άλλες ρυθμίσεις πραγματικά γενναίες, οι οποίες θα έρχονται σε ευθεία σύγκρουση με όλη αυτήν τη χυδαία επίθεση και εναντίον των υπαλλήλων της Βουλής, αλλά και εναντίον όλων των κλάδων των εργαζομένων, τεμαχίζοντας τους σε διάφορες κατηγορίες και προκαλώντας τον κοινωνικό αυτοματισμό.
Ευχαριστώ, κύριε Πρόεδρε.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Ευχαριστούμε πολύ, κύριε συνάδελφε.
Συμπεραίνοντας, το Προεδρείο λέει ότι καταψηφίζετε το άρθρο 1 και όλα τα άλλα άρθρα τα υπερψηφίζετε, όπως σε σαφήνεια μας κάνατε γνωστό.
Ορίστε, κύριε Χαλβατζή, έχετε το λόγο για πέντε λεπτά.</ChairmanSpeech>
<Speech><Parlmember>ΣΠΥΡΙΔΩΝ ΧΑΛΒΑΤΖΗΣ</Parlmember>: Ευχαριστώ, κύριε Πρόεδρε.
Τα τελευταία χρόνια η βαθιά καπιταλιστική οικονομική κρίση οδήγησε και οδηγεί στην συρρίκνωση και περιορισμό αμοιβών, δικαιωμάτων των εργαζομένων. Το Κομμουνιστικό Κόμμα Ελλάδας ήταν και παραμένει κατηγορηματικά αντίθετο με αυτήν την πολιτική που εφαρμόζεται και που φτωχαίνει τους εργάτες και τα πλατιά, λαϊκά στρώματα και όλους τους εργαζόμενους. 
Σας είναι γνωστό ότι το Κομμουνιστικό Κόμμα Ελλάδας ήταν και παραμένει αντίθετο με την πολιτική, η οποία μέσω προνομίων οδηγεί στην εξαγορά ή στη χειραγώγηση εργαζομένων και αυτό στο δημόσιο γίνεται συνήθως με τη λογική των επιδομάτων. Είμαστε υπέρ της εφαρμογής των συλλογικών συμβάσεων και της ενιαίας τήρησης των συλλογικών συμβάσεων εργασίας και αυτό αφορά και τους εργαζόμενους της Βουλής. Είναι φανερό ότι υπάρχουν ευθύνες στις προηγούμενες κυβερνήσεις για προσλήψεις που έγιναν στο παρελθόν με κομματικά, με πελατειακά κριτήρια. 
Το δεύτερο είναι ότι εδώ και χρόνια έχουμε καταγγείλει το διαχωρισμό των εργαζομένων σε ρετιρέ και υπόγεια. Το καταγγείλαμε αυτό, γιατί αυτή η πολιτική έχει στόχο την διαίρεση των εργαζομένων, την αντιπαράθεση των εργαζομένων, την αποδοχή της λογικής της προς τα κάτω ισοπέδωσης δικαιωμάτων όλων των εργαζομένων.
Τρίτον, ως ΚΚΕ έχουμε καταδικάσει την πολιτική της μείωσης μισθών και συντάξεων, την κατάργηση εργασιακών ασφαλιστικών δικαιωμάτων. Το Κομμουνιστικό Κόμμα Ελλάδας έχει καταψηφίσει όλα τα αντιλαϊκά μνημόνια,  έχει καταθέσει πρόταση νόμου για την ακύρωση των δανειακών συμβάσεων και των μνημονίων. Συνεπώς, και σήμερα εκφράζουμε την αντίθεσή μας σε κάθε περίπτωση μείωσης μισθών σε όλους τους κλάδους. Κάθε μείωση μισθού στοχεύει στην προς τα κάτω εξίσωση όλων των αμοιβών των εργαζομένων.
Τώρα θα αναφερθώ συγκεκριμένα στα ζητήματα που σήμερα τίθενται. Σχετικά με την μείωση του αριθμού των μετακλητών δεν έχουμε αντίρρηση. Υπενθυμίζουμε ότι το Κομμουνιστικό Κόμμα Ελλάδας δεν αποδέχεται την χρησιμοποίηση της δυνατότητας που δίνει ο νόμος να γίνει κάποιος μετακλητός, μόνιμος υπάλληλος της Βουλής. 
Δεν έχουμε αντίρρηση, επίσης, με τη μείωση των ωρών υπερωριακής απασχόλησης και φυσικά ζητάμε να αντιμετωπίζεται κάθε θέμα που σχετίζεται με εντατικοποίηση της εργασίας. Ειδικά σε αρκετά τμήματα της Βουλής υπάρχουν τέτοιες περιπτώσεις, πρωτίστως το τμήμα των Πρακτικών, αλλά και άλλα τμήματα έχουν υπερβολική εργασία.
Σε κάθε περίπτωση όμως είμαστε αντίθετοι με την απλήρωτη εργασία των εργαζομένων.
Τέλος, σχετικά με τις επιχορηγήσεις μη κυβερνητικών οργανώσεων και άλλοτε έχουμε τοποθετηθεί. Είναι ένας τίτλος ψευδεπίγραφος. Έχουμε εκφράσει τη συνολική αντίθεσή μας με αυτήν την πρακτική. Θεωρούμε ότι σχεδόν –και τονίζουμε το «σχεδόν»- όλες οι λεγόμενες μη κυβερνητικές οργανώσεις υπηρετούν κυβερνητικές πολιτικές. Πολλές από αυτές τις λεγόμενες μη κυβερνητικές οργανώσεις σε πολλές περιπτώσεις γίνονται προπομποί σε παρεμβάσεις, αλλά και επεμβάσεις εναντίον λαών και χωρών. Το θέμα, κατά την άποψή μας, δεν είναι η διαφάνεια, αλλά είναι η ουσία και με την ουσία είμαστε αντίθετοι. Τονίζουμε ότι δεν μιλούμε για όλες τις μη κυβερνητικές οργανώσεις. Βάλαμε το «σχεδόν», γιατί υπάρχουν και κάποιες περιπτώσεις που πράγματι υπάρχουν άνθρωποι εκεί οι οποίοι εθελοντικά δρουν και παλεύουν.</Speech>
<Speech><Parlmember>ΗΛΙΑΣ ΒΛΑΧΟΓΙΑΝΝΗΣ</Parlmember>: Οι περισσότερες είναι έτσι.</Speech>
<Speech><Parlmember>ΣΠΥΡΙΔΩΝ ΧΑΛΒΑΤΖΗΣ</Parlmember>: Όχι, κύριε συνάδελφε. Όχι οι περισσότερες.
Σχετικά τώρα με τα άρθρα. Στα άρθρα 1, 2 και 3 με βάση τη λογική μας ψηφίζουμε κατά. Είμαστε υπέρ του άρθρου 4, όπως είχαμε κάνει και την επισήμανση σε ό,τι αφορά τους μη Βουλευτές πρώην Προέδρους της Βουλής, πρώην Πρωθυπουργούς. Το θέμα των μετακλητών πρέπει να αντιμετωπιστεί. Στο άρθρο 5, όπως διαμορφώθηκε, ψηφίζουμε «ΠΑΡΩΝ» και για τις επιχορηγήσεις κατά.
Σας ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Κυρίες και κύριοι συνάδελφοι, κηρύσσεται περαιωμένη η συζήτηση επί της προτάσεως του Προέδρου της Βουλής για την τροποποίηση…</ChairmanSpeech>
<Speech><Parlmember>ΑΠΟΣΤΟΛΟΣ ΚΑΚΛΑΜΑΝΗΣ</Parlmember>: Κύριε  Πρόεδρε, πριν κηρύξετε περαιωμένη τη συζήτηση, θέλω να πω κάτι...</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Ορίστε, κύριε Πρόεδρε.</ChairmanSpeech>
<Speech><Parlmember>ΑΠΟΣΤΟΛΟΣ ΚΑΚΛΑΜΑΝΗΣ</Parlmember>: ...για να ενημερωθούν όσοι παρακολουθούν το κανάλι της Βουλής που σέβονται το Κοινοβούλιο και θέλουν πρωτογενή ενημέρωση από εδώ και όχι από τα διάφορα ιδιωτικά κανάλια. 
Θα πρέπει να υπενθυμίσω ότι στο νόμο που εισηγήθηκε ο Υπουργός Οικονομικών με τις μεγάλες περικοπές και τις μεγάλες ανατροπές το πρώτο άρθρο ήταν για τους υπαλλήλους της Βουλής. Αυτό έγινε στη λογική του «κοιτάξτε το δέντρο, για να μη δείτε όλο το δάσος», αντί η Κυβέρνηση να εξηγεί ότι είμεθα κάτω από ειδικές συνθήκες και παίρνονται μέτρα δύσκολα, δυσάρεστα. 
Θα πρέπει, κύριε Πρόεδρε, να πω για να το ακούσει –επαναλαμβάνω- όποιος παρακολουθεί αυτήν τη στιγμή τη συνεδρίαση ότι πριν από το νόμο αυτό και πριν από τις τροποποιήσεις που κάνουμε, ο παρών Πρόεδρος και οι Υπηρεσίες της Βουλής είχαν κάνει περικοπές. Είναι 56% η περικοπή που έγινε στο προσωπικό κατηγορίας ΠΕ και ΤΕ και 56% στο προσωπικό ΥΕ και ΔΕ. Πολύς κόσμος δεν το ξέρει αυτό, όπως δεν ξέρει και για τον καταιγισμό εναντίον του Κοινοβουλίου. Και το Κοινοβούλιο πρέπει να είναι μέσα στην κριτική που πρέπει να ασκείται προς όλους στη δημοκρατία, αλλά πολλοί επιδιώκουν άλλους σκοπούς με την κριτική που κάνουν στο Κοινοβούλιο: πώς να το χειραγωγήσουν. 
Κύριε Πρόεδρε, γνωρίζετε ότι αυτή τη στιγμή το Κοινοβούλιο στερείται των υπηρεσιών αρκετών στελεχών που έφυγαν με τις τελευταίες αυτές μεταβολές.
Και έχει σημασία το αν το Κοινοβούλιο πρέπει να λειτουργεί ως ένας ζωντανός οργανισμός ή όπως πολλοί θα ήθελαν να είναι, ένα απλό πρωτόκολλο στο οποίο θα πρωτοκολλούνται οι αποφάσεις που θα λαμβάνονται, έξω και πέρα από τη βούληση του ελληνικού λαού, τον οποίο αυθεντικά περισσότερο από οποιονδήποτε άλλο και κυρίαρχα εκφράζει το εθνικό Κοινοβούλιο.
Αυτά ήθελα να πω. Προφανώς είμεθα όλοι σύμφωνοι.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Ευχαριστούμε, κύριε Πρόεδρε.
Κηρύσσεται περαιωμένη η συζήτηση επί της προτάσεως του κυρίου Προέδρου της Βουλής «για την τροποποίηση διατάξεων του Κανονισμού της Βουλής (Μέρος Β΄, ΦΕΚ 51Α΄/10.4.1997), όπως ισχύει».
Ερωτάται το Σώμα: Γίνεται δεκτή η πρόταση επί της αρχής;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτή, δεκτή.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Συνεπώς, η πρόταση του Προέδρου της Βουλής «για την τροποποίηση διατάξεων του Κανονισμού της Βουλής (Μέρος Β΄, ΦΕΚ 51Α΄/10.4.1997), όπως ισχύει» έγινε δεκτή επί της αρχής κατά πλειοψηφία. 
Εισερχόμαστε στην ψήφιση των άρθρων.
Ερωτάται το Σώμα: Γίνεται δεκτό το άρθρο 1 της πρότασης, όπως υπέστη δυο νομοτεχνικές βελτιώσεις;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
<Speech><Parlmember>ΣΠΥΡΙΔΩΝ ΧΑΛΒΑΤΖΗΣ</Parlmember>: Κατά πλειοψηφία.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Συνεπώς, το άρθρο 1 της πρότασης έγινε δεκτό, όπως υπέστη δυο νομοτεχνικές βελτιώσεις, κατά πλειοψηφία.
Ερωτάται το Σώμα: Γίνεται δεκτό το άρθρο 2 της πρότασης ως έχει;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
<Speech><Parlmember>ΣΠΥΡΙΔΩΝ ΧΑΛΒΑΤΖΗΣ</Parlmember>: Κατά πλειοψηφία.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Συνεπώς, το άρθρο 2 της πρότασης έγινε δεκτό ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 3 της πρότασης ως έχει;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
<Speech><Parlmember>ΣΠΥΡΙΔΩΝ ΧΑΛΒΑΤΖΗΣ</Parlmember>: Κατά πλειοψηφία.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Συνεπώς, το άρθρο 3 της πρότασης έγινε δεκτό ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 4 της πρότασης ως έχει;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Συνεπώς, το άρθρο 4 της πρότασης έγινε δεκτό ως έχει ομοφώνως.
Ερωτάται το Σώμα: Γίνεται δεκτό το άρθρο 5 της πρότασης ως έχει;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
<Speech><Parlmember>ΣΠΥΡΙΔΩΝ ΧΑΛΒΑΤΖΗΣ</Parlmember>: Παρών.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Συνεπώς, το άρθρο 5 της πρότασης έγινε δεκτό ως έχει κατά πλειοψηφία.
Ερωτάται το Σώμα: Γίνεται δεκτό το άρθρο 6 της πρότασης ως έχει;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
<Speech><Parlmember>ΣΠΥΡΙΔΩΝ ΧΑΛΒΑΤΖΗΣ</Parlmember>: Κατά πλειοψηφία.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Συνεπώς, το άρθρο 6 της πρότασης έγινε δεκτό ως έχει κατά πλειοψηφία.
Εισερχόμαστε στην ψήφιση του ακροτελεύτιου άρθρου.
Ερωτάται το Σώμα: Γίνεται δεκτό το ακροτελεύτιο άρθρο της πρότασης;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Το ακροτελεύτιο άρθρο έγινε δεκτό ομοφώνως.
Συνεπώς, η πρόταση του Προέδρου της Βουλής «για την τροποποίηση διατάξεων του Κανονισμού της Βουλής (Μέρος Β΄, ΦΕΚ 51Α΄/10.4.1997), όπως ισχύει», έγινε δεκτή επί της αρχής και επί των άρθρων. 
Ερωτάται το Σώμα: Γίνεται δεκτή η πρόταση και στο σύνολο;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτή, δεκτή.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Η πρόταση έγινε δεκτή και στο σύνολο κατά πλειοψηφία.
Συνεπώς, η πρόταση του Προέδρου της Βουλής «για την τροποποίηση διατάξεων του Κανονισμού της Βουλής (Μέρος Β΄, ΦΕΚ 51Α΄/10-4-1997), όπως ισχύει», έγινε δεκτή σε μόνη συζήτηση επί της αρχής, των άρθρων και στο σύνολο κατά πλειοψηφία. 
Το κείμενο της πρότασης του Προέδρου της Βουλής έχει ως εξής:
(Να καταχωριστεί το κείμενο της πρότασης σελ. 80α)</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση της παραπάνω πρότασης του κυρίου Προέδρου της Βουλής.</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Το Σώμα παρέσχε τη ζητηθείσα εξουσιοδότηση. 
Κυρίες και κύριοι συνάδελφοι, σας έχουν διανεμηθεί τα Πρακτικά της Πέμπτης 13 Δεκεμβρίου 2012, της Πέμπτης 20 Δεκεμβρίου 2012, της Τρίτης 5 Φεβρουαρίου 2013, της Πέμπτης 7 Φεβρουαρίου 2013, της Παρασκευής 8 Φεβρουαρίου 2013 και της Δευτέρας 11 Φεβρουαρίου 2013 και ερωτάται το Σώμα αν τα επικυρώνει.</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Τραγάκης</Parlmember>): Συνεπώς τα Πρακτικά της Πέμπτης 13 Δεκεμβρίου 2012, της Πέμπτης 20 Δεκεμβρίου 2012, της Τρίτης 5 Φεβρουαρίου 2013, της Πέμπτης 7 Φεβρουαρίου 2013, της Παρασκευής 8 Φεβρουαρίου 2013 και της Δευτέρας 11 Φεβρουαρίου 2013 επικυρώθηκαν. 
Πριν λύσουμε τη συνεδρίαση, έχω την τιμή να ανακοινώσω στο Σώμα ότι τη συνεδρίαση μας παρακολούθησαν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» και ενημερώθηκαν για την ιστορία του κτηρίου και τον τρόπο οργάνωσης και λειτουργίας της Βουλής, τριάντα οκτώ μαθητές και μαθήτριες και τρεις εκπαιδευτικοί από το 3ο Γυμνάσιο Πολίχνης Θεσσαλονίκης.
Η Βουλή τούς καλωσορίζει.
(Χειροκροτήματα απ’ όλες τις πτέρυγες της Βουλής)
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα. 
Με τη συναίνεση του Σώματος και ώρα 19.42’ λύεται η συνεδρίαση για αύριο ημέρα Τρίτη 5 Μαρτίου του 2013 και ώρα 18.00’ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
Ο</Speech> ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
Τελευταία Αποθήκευση:	7/3/2013 11:08:00 πμ	Από:	
Εκτυπώθηκε:	7/3/2013 10:46:00 πμ</body>
</html>