<html><head><meta name="cp:revision" content="2"><meta name="date" content="2014-09-24T07:09:00Z"><meta name="Company" content="OTS"><meta name="Keywords" content=""><meta name="meta:word-count" content="25523"><meta name="subject" content=""><meta name="dc:creator" content="Production"><meta name="extended-properties:Company" content="OTS"><meta name="meta:print-date" content="2014-09-24T06:23:00Z"><meta name="Word-Count" content="25523"><meta name="dcterms:created" content="2014-09-24T07:09:00Z"><meta name="dcterms:modified" content="2014-09-24T07:09:00Z"><meta name="Last-Modified" content="2014-09-24T07:09:00Z"><meta name="Last-Save-Date" content="2014-09-24T07:09:00Z"><meta name="meta:character-count" content="137825"><meta name="Template" content="Normal"><meta name="meta:save-date" content="2014-09-24T07:09:00Z"><meta name="dc:title" content=""><meta name="Application-Name" content="Microsoft Office Word"><meta name="modified" content="2014-09-24T07:09:00Z"><meta name="cp:subject" content=""><meta name="Content-Type" content="application/msword"><meta name="creator" content="Production"><meta name="meta:author" content="Production"><meta name="dc:subject" content=""><meta name="extended-properties:Application" content="Microsoft Office Word"><meta name="meta:creation-date" content="2014-09-24T07:09:00Z"><meta name="Last-Printed" content="2014-09-24T06:23:00Z"><meta name="meta:last-author" content="Αράπη Κωνσταντίνα"><meta name="Comments" content=""><meta name="Creation-Date" content="2014-09-24T07:09:00Z"><meta name="xmpTPg:NPages" content="134"><meta name="resourceName" content="16-9-2014.doc"><meta name="Last-Author" content="Αράπη Κωνσταντίνα"><meta name="w:comments" content=""><meta name="Character Count" content="137825"><meta name="Page-Count" content="134"><meta name="Revision-Number" content="2"><meta name="extended-properties:Template" content="Normal"><meta name="meta:keyword" content=""><meta name="Author" content="Production"><meta name="comment" content=""><meta name="meta:page-count" content="134"></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></head><body>Συνεδρίαση 16-9-2014		7
(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
ΠΙΝΑΚΑΣ ΠΕΡΙΕΧΟΜΕΝΩΝ
ΙΕ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΣ 2014
ΣΥΝΕΔΡΙΑΣΗ ΛΖ΄
Τρίτη 16 Σεπτεμβρίου 2014
ΘΕΜΑΤΑ
 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, σελ. 
2. Επί διαδικαστικού θέματος, σελ. 
3. Αναφορά στην Ημέρα Εθνικής Μνήμης της Γενοκτονίας των Ελλήνων στη Μικρά Ασία από το τουρκικό κράτος (14η Σεπτεμβρίου) και τήρηση ενός λεπτού σιγής στη μνήμη των θυμάτων, σελ. 
4. Κατάθεση έκκλησης της Πανελλήνιας Ένωσης Ασσυρίων, σελ. 
5. Ανακοινώνεται ότι ο Υπουργός Δικαιοσύνης, Διαφάνειας και Ανθρωπίνων Δικαιωμάτων διαβίβασε στη Βουλή, σύμφωνα με το νόμο περί: «Ποινικής ευθύνης των Υπουργών», όπως ισχύει, δικογραφίες που αφορούν: 
α. Στον πρώην Πρωθυπουργό κ. Γεώργιο Παπανδρέου,
β. Στον Υπουργό Οικονομικών κ. Γκίκα Χαρδούβελη και στον Αναπληρωτή Υπουργό Οικονομικών κ. Χρήστο Σταϊκούρα και
γ. Στον πρώην Υπουργό Υγείας κ. Σπυρίδωνα- Άδωνι Γεωργιάδη, σελ. 
 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Απαντήσεις Υπουργών σε ερωτήσεις Βουλευτών, σελ. 
2. Συζήτηση επικαίρων ερωτήσεων:
  α) Προς τoν Υπουργό Παιδείας και Θρησκευμάτων, σχετικά με τη νομοθέτηση για την παράταση δύο ετών για το διορισμό των «τριανταμηνιτών εκπαιδευτικών», σελ. 
  β) Προς τον Υπουργό Οικονομικών, σχετικά με τον έλεγχο της φοροδιαφυγής και ιδιαίτερα της φορολόγησης των διαφόρων λιστών με τα εμβάσματα του εξωτερικού, σελ. 
  γ) Προς την Υφυπουργό στον Πρωθυπουργό και Κυβερνητική Εκπρόσωπο, σχετικά με την «εισβολή» τουρκικών ραδιοφωνικών σταθμών στη νήσο Πάρο, αλλά και γενικότερα στην ελληνική επικράτεια, σελ. 
 
Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί της αρχής των άρθρων και ψήφιση στο σύνολο των σχεδίων νόμων του Υπουργείου Πολιτισμού και Αθλητισμού:
  α) «Κύρωση του Πρωτοκόλλου Αθλητικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας», σελ. 
  β) «Κύρωση της Συμφωνίας Πολιτιστικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Κράτους του Κατάρ», σελ. 
  γ) «Κύρωση του Πρωτοκόλλου μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την παρεμπόδιση και πρόληψη της παράνομης εισαγωγής, εξαγωγής, διακίνησης και μεταβίβασης κυριότητας πολιτιστικών αγαθών», σελ. 
2. Κατάθεση σχεδίων νόμων:
  α) Ο Υπουργός Πολιτισμού και Αθλητισμού, ο Αντιπρόεδρος της Κυβέρνησης και Υπουργός Εξωτερικών και ο Υπουργός Οικονομικών, κατέθεσαν σχέδιο νόμου: «Κύρωση της Συμφωνίας για κινηματογραφική συμπαραγωγή μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Κράτους του Ισραήλ», σελ. 
  β) Ο Υπουργός Πολιτισμού και Αθλητισμού, ο Αντιπρόεδρος της Κυβέρνησης και Υπουργός Εξωτερικών και οι Υπουργοί Οικονομικών και Παιδείας και Θρησκευμάτων, κατέθεσαν σχέδιο νόμου: «Κύρωση του Διακανονισμού Πολιτιστικής Συνεργασίας μεταξύ του Υπουργείου Πολιτισμού και Τουρισμού της Ελληνικής Δημοκρατίας και του Υπουργείου Πολιτισμού και Κληρονομιάς της Νέας Ζηλανδίας», σελ. 
  γ) Ο Υπουργός Δικαιοσύνης, Διαφάνειας και Ανθρωπίνων Δικαιωμάτων, ο Αντιπρόεδρος της Κυβέρνησης και Υπουργός Εξωτερικών και οι Υπουργοί Οικονομικών και Παιδείας και Θρησκευμάτων, κατέθεσαν την 11/9/2014 σχέδιο νόμου: «Διαδικασία επιλογής υποψηφίων δικαστών και γενικών εισαγγελέων για το Δικαστήριο της Ευρωπαϊκής Ένωσης και υποψηφίων δικαστών για το Γενικό Δικαστήριο της Ευρωπαϊκής Ένωσης», σελ. 
ΠΡΟΕΔΡΕΥΩΝ
ΚΑΛΑΝΤΖΗΣ Γ. , σελ.
ΟΜΙΛΗΤΕΣ

Α. Επί διαδικαστικού θέματος:
ΔΡΙΤΣΑΣ Θ. , σελ.
ΚΑΚΛΑΜΑΝΗΣ Α. , σελ.
ΚΑΛΑΝΤΖΗΣ Γ. , σελ.
ΚΑΠΕΡΝΑΡΟΣ Β. , σελ.
ΡΕΠΟΥΣΗ Μ. , σελ.
ΤΑΤΣΟΠΟΥΛΟΣ Π. , σελ.
ΧΑΤΖΗΣΟΦΙΑ Ά. , σελ.

Β. Επί της αναφοράς στην Ημέρα Εθνικής Μνήμης της Γενοκτονίας των Ελλήνων στη Μικρά Ασία:
ΒΟΥΛΤΕΨΗ Σ. , σελ.
ΓΡΕΓΟΣ Α. , σελ.
ΔΡΙΤΣΑΣ Θ. , σελ.
ΚΑΚΛΑΜΑΝΗΣ Α. , σελ.
ΚΑΛΑΝΤΖΗΣ Γ. , σελ.
ΚΑΠΕΡΝΑΡΟΣ Β. , σελ.
ΚΟΥΝΤΟΥΡΑ Έ. , σελ.
ΞΗΡΟΤΥΡΗ - ΑΙΚΑΤΕΡΙΝΑΡΗ Α. , σελ.
ΠΟΛΥΔΩΡΑΣ Β. , σελ.
ΣΑΧΙΝΙΔΗΣ Φ. , σελ.
ΧΑΛΒΑΤΖΗΣ Σ. , σελ.
ΧΑΡΑΚΟΠΟΥΛΟΣ Μ. , σελ.

Γ. Επί των επικαίρων ερωτήσεων:
ΒΟΥΛΤΕΨΗ Σ. , σελ.
ΔΕΡΜΕΝΤΖΟΠΟΥΛΟΣ Α. , σελ.
ΚΑΠΕΡΝΑΡΟΣ Β. , σελ.
ΚΟΥΙΚ Τ. , σελ.
ΜΑΡΚΟΠΟΥΛΟΣ Κ. , σελ.
ΜΑΥΡΑΓΑΝΗΣ Γ. , σελ.
ΞΗΡΟΤΥΡΗ - ΑΙΚΑΤΕΡΙΝΑΡΗ Α. , σελ.

Δ. Επί των σχεδίων νόμων του Υπουργείου Πολιτισμού και Αθλητισμού:
ΓΡΕΓΟΣ Α. , σελ.
ΔΗΜΑΡΑΣ Ι. , σελ.
ΚΑΚΛΑΜΑΝΗΣ Α. , σελ.
ΚΑΤΣΩΤΗΣ Χ. , σελ.
ΡΕΠΟΥΣΗ Μ. , σελ.
ΤΑΣΟΥΛΑΣ Κ. , σελ.
ΤΑΤΣΟΠΟΥΛΟΣ Π. , σελ.
ΧΑΤΖΗΣΟΦΙΑ Ά. , σελ.
ΠΡΑΚΤΙΚΑ ΒΟΥΛΗΣ
ΙΕ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ B΄ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2014
ΣΥΝΕΔΡΙΑΣΗ ΛZ΄
Τρίτη 16 Σεπτεμβρίου 2014
Αθήνα, σήμερα στις 16 Σεπτεμβρίου 2014, ημέρα Τρίτη και ώρα 18.14΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΚΑΛΑΝΤΖΗ .
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρίες και κύριοι συνάδελφοι, αρχίζει η συνεδρίαση.
(</ChairmanSpeech><Speech><Parlmember>ΕΠΙΚΥΡΩΣΗ ΠΡΑΚΤΙΚΩΝ</Parlmember>: Σύμφωνα με την από 11-9-2014 εξουσιοδότηση του Τμήματος (Γ΄ σύνθεση) επικυρώθηκαν με ευθύνη του Προεδρείου τα Πρακτικά της ΛΣΤ΄ συνεδριάσεώς του, της Πέμπτης 11 Σεπτεμβρίου 2014 σε ό,τι αφορά την ψήφιση στο σύνολο του σχεδίου νόμου του Υπουργείου Υγείας: «Γενικές διατάξεις για τη δημιουργία συστήματος αμοιβών νοσοκομείων - σύσταση και καταστατικό της Εταιρείας με την επωνυμία «Εταιρεία συστήματος αμοιβών νοσοκομείων ανώνυμη εταιρεία» - Προσαρμογή στο Εθνικό Δίκαιο της Οδηγίας 2012/39/ΕΕ της επιτροπής της 26ης Νοεμβρίου 2012 για την τροποποίηση της Οδηγίας 2006/17/ΕΚ και λοιπές διατάξεις».
Εισερχόμεθα στην ημερήσια διάταξη της σημερινής μας συνεδρίασης. Θα ξεκινήσουμε με το δελτίο των επικαίρων ερωτήσεων. Μετά θα ακολουθήσει αναφορά στην Ημέρα Εθνικής Μνήμης της Γενοκτονίας των Ελλήνων της Μικράς Ασίας από το τουρκικό κράτος και θα ολοκληρώσουμε με τις τρεις κυρώσεις συμβάσεων που έχουμε. 
Κυρίες και κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Πρώτα θα συζητηθεί η πρώτη με αριθμό 74/11-9-2014 επίκαιρη ερώτηση του Βουλευτή Εύβοιας της Νέας Δημοκρατίας κ. Κωνσταντίνου Μαρκόπουλου προς τον Υπουργό Παιδείας και Θρησκευμάτων, σχετικά με τη νομοθέτηση για την παράταση δύο ετών για το διορισμό των «τριανταμηνιτών εκπαιδευτικών».
Τον λόγο έχει ο κύριος συνάδελφος.</Speech>
<Speech><Parlmember>ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ</Parlmember>: Ευχαριστώ, κύριε Πρόεδρε.  
Κύριε Υπουργέ, βρισκόμαστε στη στιγμή κατά την οποίαν η πολιτική ηγεσία του Υπουργείου Παιδείας, εσείς δηλαδή, συλλέγετε τα κενά, εκτιμάτε τον καλύτερο τρόπο με τον οποίον πρέπει να συμπληρωθούν τα κενά της πρωτοβάθμιας και δευτεροβάθμιας εκπαίδευσης και προβαίνετε σε εκείνες τις πολιτικές ενέργειες και αποφάσεις, ούτως ώστε να μπορέσουν οι Έλληνες μαθητές να έχουν την αναγκαία εκπαίδευση σε όλους τους τομείς. 
Οι αποφάσεις, δηλαδή, που είναι μπροστά σας είναι οι αποφάσεις των αναπληρωτών, οι αποφάσεις των διορισμών των μονίμων, ανάλογα με την οικονομική δυνατότητα της εποχής. 
Θέλω να σας μιλήσω, λοιπόν, για μια ομάδα εκπαιδευτικών, οι οποίοι δούλεψαν κατά καιρούς σε όλη την Ελλάδα και συνέλεξαν προϋπηρεσία. Το 2008 με το ν. 3687 του Υπουργού κ. Ευριπίδη Στυλιανίδη έκαναν των ομάδα των «τριανταμηνιτών» όπου το κράτος αναλάμβανε την υποχρέωση, όσοι έχουν τριάντα μήνες προϋπηρεσία όλων των μορφών να διοριστούν μέσα στην επόμενη διετία σε θέσεις μόνιμες. Έτσι, λοιπόν, οι άνθρωποι αυτοί, το 2009 που έγινε διαγωνισμός του ΑΣΕΠ δεν προσήλθαν, διότι ο νόμος του ελληνικού κράτους τους εξασφάλισε τον πολυπόθητο διορισμό με τη διαδικασία των τριάντα μηνών προϋπηρεσίας. 
Το 2010 η κ. Διαμαντοπούλου με το ν. 3848 δίνει μια παράταση για τους λεγόμενους «τριανταμηνίτες» μέχρι το 2014-2015 για να απορροφηθούν. Έρχεται η κρίση και κανένας σχεδόν από αυτούς -παρά ελάχιστοι- δεν διορίστηκε. Σήμερα, οι άνθρωποι αυτοί λόγω της νομοθεσίας που εμείς ψηφίσαμε σε αυτήν τη Βουλή, είναι χωρίς δουλειά, χωρίς δυνατότητα διορισμού, διότι δεν έλαβαν μέρος στο διαγωνισμό του ΑΣΕΠ, είναι σαράντα έως πενήντα τεσσάρων ετών και έχει παρέλθει το 2014-2015 που ήταν η καταληκτική ημερομηνία του ν. 3848/2010.
 Το ζητούμενο και το δικό μου ερώτημα είναι, εάν είναι στις προθέσεις του Υπουργείου να ανοίξει αυτόν τον κατάλογο, να δώσει δηλαδή το δικαίωμα σε αυτούς τους ανθρώπους που παρέμειναν εκτός επιλογών, χωρίς τη δική τους ευθύνη –επιλογών της πολιτείας- να έχουν τη δυνατότητα να διοριστούν. Διαφορετικά, στέλνουμε τους ανθρώπους αυτούς στην κατηγορία εκείνων των ανθρώπων που δεν έχουν καμμία ελπίδα να ασχοληθούν με την εκπαίδευση. Αυτό ήταν το όνειρό τους για το οποίο συνέλεξαν προϋπηρεσία και για το οποίο δεν έδωσαν στο διαγωνισμό του ΑΣΕΠ, γιατί εμείς τους είπαμε να μην δώσουν και περίμεναν στωικά και υπομονετικά. 
Ένας άνθρωπος, λοιπόν, πενήντα ετών, όποια κατηγορία κι αν έχει, μπορεί σήμερα να δώσει στο διαγωνισμό του ΑΣΕΠ και να ανταγωνιστεί έναν άνθρωπο είκοσι πέντε ή τριάντα ετών; Γιατί σε τελική ανάλυση εμείς τον έχουμε υποβάλλει σε αυτήν την ταλαιπωρία; 
Το ερώτημα μου είναι σαφές: Προτίθεστε να νομοθετήσετε την παράταση διορισμού των τριανταμηνιτών για δύο χρόνια στις θέσεις της πρωτοβάθμιας και δευτεροβάθμιας εκπαίδευσης; 
Ευχαριστώ, κύριε Πρόεδρε.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κι εγώ σας ευχαριστώ. 
Τον λόγο έχει ο Υπουργός κ. Δερμεντζόπουλος.</ChairmanSpeech> 
<Speech><Parlmember>ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ</Parlmember> (Υφυπουργός Παιδείας και Θρησκευμάτων): Ευχαριστώ, κύριε Πρόεδρε. 
Κυρίες και κύριοι συνάδελφοι, βασική αρχή και κατεύθυνση, τόσο από το Σύνταγμα, όσο και από το ισχύον νομοθετικό πλαίσιο αποτελεί ο διορισμός και η πρόσληψη των εκπαιδευτικών στα σχολεία πρωτοβάθμιας και δευτεροβάθμιας εκπαίδευσης να γίνεται μετά από διαγωνισμό του ΑΣΕΠ. Από το σχολικό έτος 2011-2012 –ορθά είπατε, κύριε συνάδελφε- σύμφωνα με τον ισχύοντα νόμο οι διορισμοί μονίμων εκπαιδευτικών γίνονται με ποσόστωση. 
Συγκεκριμένα, το 60% γίνεται από τους ισχύοντες πίνακες των διοριστέων εκπαιδευτικών και το 40% γίνεται από τους ενιαίους πίνακες προσωρινών αναπληρωτών εκπαιδευτικών με πραγματική προϋπηρεσία. Συμπληρωματικά, όμως, προβλέπεται και η δυνατότητα διορισμού εκπαιδευτικών έως και το σχολικό έτος 2014-2015, δηλαδή έως τον Ιούνιο του 2015 -δεν έχει λήξει ακόμα, ως τον Ιούνιο του 2015 ισχύει- με τριάντα μήνες πραγματικής προϋπηρεσίας, εφόσον υπάρχουν εκπαιδευτικές ανάγκες και δεν έχουν διοριστεί με οποιοδήποτε άλλο τρόπο. 
Σε επίπεδο ρυθμών, αυτοί που αναφέρονται ως «τριανταμηνίτες», κύριε συνάδελφε, είναι συνολικά τετρακόσιοι δέκα έξι εκπαιδευτικοί. Από αυτούς, οι διακόσιοι πενήντα τέσσερις είναι κατηγορίας φυσικής αγωγής, οι εκατό σαράντα δύο μουσικής και είκοσι είναι από διάφορες άλλες ειδικότητες. Αυτό είναι το υφιστάμενο πλαίσιο και η πραγματικότητα που υπάρχει. 
Θα σας πω, όμως, ότι φέτος έγινε απόλυτα κατανοητό από τη σημερινή ηγεσία του Υπουργείου Παιδείας ότι πρέπει πια να προχωρήσουμε σε ένα διαγωνισμό του ΑΣΕΠ. 
Το σύστημα δεν μπορεί πια να λειτουργήσει. Έχει καταρρεύσει με τη γνωστή διαδικασία μέχρι σήμερα, από το 2008 που έγινε ο τελευταίος διαγωνισμός του ΑΣΕΠ, όπου λειτουργούσε κατά κύριο λόγο με τους αναπληρωτές. Θα σας πω ότι φέτος χρειάστηκε να βρούμε πιστώσεις για δεκαέξι χιλιάδες αναπληρωτές. Είναι ένας πραγματικά πολύ μεγάλος αριθμός, με ένα πολύ μεγάλο κόστος για την παιδεία. 
Σκοπός, λοιπόν, και θέληση της ηγεσίας του Υπουργείου είναι να προχωρήσουμε πια σε ένα διαγωνισμό. Για να γίνει αυτό, θα πρέπει πρώτα-πρώτα να πετύχουμε την ανατροπή του 1/10, ένας προσλαμβάνεται για δέκα αποχωρήσαντες, που δυστυχώς ισχύει για το Υπουργείο Παιδείας, αντί του 1/5 που ισχύει στον υπόλοιπο δημόσιο τομέα. Άρα, λοιπόν, το πρώτο που ήδη ξεκινήσαμε ως Υπουργείο Παιδείας είναι η προσπάθεια για την ανατροπή του 1/10. 
Μετά από αυτό, αυτό που θέλουμε να επιτύχουμε, με τη συνδρομή φυσικά του Υπουργείου Διοικητικής Μεταρρύθμισης, είναι να προχωρήσουμε στο επόμενο βήμα, το οποίο είναι η διενέργεια ενός διαγωνισμού ΑΣΕΠ την άνοιξη του 2015 ή ακόμα και πιο σύντομα αν μπορέσουμε.
Κύριε συνάδελφε, στο ερώτημα το οποίο βάζετε, όσον αφορά τους «τριανταμηνίτες», θα σας πω ότι πέραν των «τριανταμηνιτών» υπάρχουν κι άλλες κατηγορίες ανθρώπων που έδωσαν διαγωνισμό του ΑΣΕΠ και οι οποίοι ενώ ήταν επιτυχόντες δεν διορίστηκαν, υπάρχουν κι άλλες κατηγορίες από τον ενιαίο πίνακα. Αυτό που θα σας διαβεβαιώσω και σας εγγυούμαστε πια σαν ηγεσία του Υπουργείου Παιδείας είναι ότι εάν γίνει διαγωνισμός ΑΣΕΠ, γι’ αυτές τις κατηγορίες θα υπάρξει ειδική μέριμνα. Όπως ορθά επισημάνατε, είναι άνθρωποι οι οποίοι προσφέραν τόσο καιρό, έχοντας την ελπίδα ότι θα διοριστούν και δεν μπορεί να μην ληφθεί υπόψη η προσφορά και η προϋπηρεσία όλων αυτών των ανθρώπων. Κατανοώ πραγματικά το ενδιαφέρον σας και την αγωνία σας, γιατί είναι και αγωνία όλων αυτών των ανθρώπων. 
Όσον αφορά, λοιπόν, τώρα τη συγκεκριμένη κατηγορία, θα σας πω ότι έχουμε ακόμα μπροστά μας ένα αρκετά μεγάλο διάστημα μέχρι τον Ιούνιο του 2015, έτσι ώστε, αν δεν καρποφορήσει η προσπάθειά μας για διαγωνισμό ΑΣΕΠ, αυτή την παράταση που ζητάτε για δύο χρόνια, μετά χαράς θα τη δώσουμε τότε. Αλλά ας επικεντρωθούμε στο διαγωνισμό του ΑΣΕΠ, τον οποίο επιδιώκουμε και από κει και πέρα θα δούμε τι θα γίνει με τα υπόλοιπα.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ο κύριος συνάδελφος έχει τον λόγο.</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ</Parlmember>: Κύριε Υπουργέ, εκτιμώ πάρα πολύ την ειλικρίνειά σας, την ευθύτητά σας και εκτιμώ, επίσης, και τη γνώση την οποία έχετε για τα προβλήματα που έχετε να αντιμετωπίσετε. Προφανώς, όμως, δεν μπορούμε να πούμε σε αυτούς τους ανθρώπους και στις άλλες κατηγορίες να εύχονται να μην γίνει διαγωνισμός του ΑΣΕΠ, για να έχουν εκείνοι τύχη.
Θεωρώ ότι, ενώ είστε ειλικρινής απόλυτα, η απάντηση απευθυνόμενη στους τριανταμηνίτες και στους εικοσιτετραμηνίτες και άλλες κατηγορίες, δεν μπορεί να είναι: «Αν δεν γίνει ΑΣΕΠ, θα έχετε εσείς ελπίδα». Θέλω, δηλαδή, να σας πω ότι είναι σωστό να πάμε σε έναν ευρύ διαγωνισμό του ΑΣΕΠ και σε ένα βάθος διετίας –όπως εκτιμώ εγώ, με διορθώνετε εσείς με την εμπειρία σας- να πάμε στην ομογενοποίηση όλων των πινάκων, να τελειώσουν οι υποδιαιρέσεις, το θεωρώ και δίκαιο και σωστό, αφού όμως, ληφθεί μία μέριμνα για κάποιους ανθρώπους οι οποίοι ήλπιζαν επειδή εμείς τους το είπαμε. 
Θέλω, δηλαδή, να σας πω ότι στο στόχο είμαι απολύτως σύμφωνος. Σας ζητώ, όμως, μέχρι την υλοποίηση του στόχου, να καλύψετε τις δεσμεύσεις σας. Παραδείγματος χάρη έχετε μπροστά σας δεκαέξι χιλιάδες κενά διαφόρων κατηγοριών, που μου είπατε εσείς, να καλύψετε. Μιλάμε για τετρακόσιους και κάτι ανθρώπους. Ανάλογα είναι τα νούμερα και των άλλων κατηγοριών λίγο ή πολύ, δηλαδή των εικοσιτετραμηνιτών, εκτός ίσως των επιτυχόντων που διορίστηκαν. Εκεί αγνοώ τον αριθμό. 
Λέω εγώ ότι θα ήταν σωστό να καλύψουμε τις δεσμεύσεις μας και τις υποχρεώσεις μας ως πολιτικό σύστημα, να πάμε σε έναν ευρύ διαγωνισμό, όταν η πολιτική ηγεσία κρίνει και να λύσουμε το γόρδιο δεσμό των υποκατηγοριών, να πάμε, δηλαδή, σε μια απόλυτη αξιοκρατία χωρίς αστερίσκους και χωρίς υποδιαιρέσεις. Αυτό σας ζητώ. Γι’ αυτό ζητώ τη νομοθέτηση της διετούς παράτασης αυτής της καθυστέρησης υλοποίησης, όπου λόγω της κρίσης ή λόγω των εναλλακτικών νόμων δεν κατέστη δυνατόν να απορροφηθούν. 
Κάνω εδώ μία παρένθεση. Μεταξύ των διακοσίων πενήντα περίπου γυμναστών που βρίσκονται σε αυτή την κατηγορία, πληροφορήθηκα ότι βρίσκονται δεκάδες επιτυχημένοι γυμναστές.
Πρόκειται για γυμναστές ομάδων, που έχουν κατακτήσει πρωταθλήματα είτε παγκόσμια είτε ευρωπαϊκά. Βρίσκονται πρωταθλητές της Ελλάδος που δεν έτυχαν άλλων κατηγοριών. Βρίσκονται άνθρωποι -με επώνυμα αυτά τα έχω μπροστά μου, δεν χρειάζεται να τα αναφέρω- πετυχημένοι, που προσέφεραν και οι οποίοι μπορούν να πρωταγωνιστήσουν στο σχολικό αθλητισμό, να πρωταγωνιστήσουν σ’ αυτήν την κατηγορία.
Μπορεί να φαίνονται πολλοί οι διακόσιοι πενήντα γυμναστές. Η ποιότητά τους, όμως, όπως αναφέρεται σε δημοσιεύματα που έχω βρει για δεκάδες ανθρώπους μέσα, παραπέμπει σε μία δύναμη η οποία υπάρχει και την οποία, αν δεν φροντίσουμε, νομίζω ότι θα τη χάσουμε από τα χέρια μας.
Σε κάθε περίπτωση, η κατεύθυνση του Υπουργείου είναι απολύτως σωστή στην αξιοκρατία, στην πίστη στους νέους ανθρώπους, αλλά και σε ένα αξιακό σύστημα το οποίο πρέπει να μεταδώσουμε. Θέλω, όμως, να σας ζητήσω να κλείσουμε ό,τι έχουμε αφήσει πίσω ως υποχρεώσεις, ούτως ώστε να μεταβούμε με κοινωνική συνοχή σ’ αυτήν την ομάδα και να τους πούμε «ναι, τώρα ήλθε η ώρα να πάμε σε μία άλλη εποχή στην επιλογή».
 Αυτό σας ζητώ με τη διετή παράταση αυτής της κατηγορίας, για να μπορέσουν και αυτοί οι άνθρωποι να εκτιμήσουν ότι δεν τους αδικεί το ελληνικό κράτος, αλλά τους δίνει τη δυνατότητα μέσα στα πλαίσια της αξιοκρατίας, των υποχρεώσεων και των νόμων που έχουμε ψηφίσει.
Ευχαριστώ πολύ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κι εμείς ευχαριστούμε.
Τον λόγο έχει ο Υφυπουργός επί της Παιδείας, ο κ. Δερμεντζόπουλος.</ChairmanSpeech>
<Speech><Parlmember>ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ</Parlmember> (Υφυπουργός Παιδείας και Θρησκευμάτων): Κύριε συνάδελφε, η επίλυση του θέματος των «τριανταμηνιτών» είναι ανεξάρτητη από τον ΑΣΕΠ. Σας είπα, όμως, ότι η διάθεση του Υπουργείου είναι να προχωρήσει σε διαγωνισμό και σας επαναλαμβάνω ότι κατά τη διάρκεια, κατά την οποία θα συζητηθούν οι αναγκαίες θέσεις για να κάνουν τον διαγωνισμό, θα ληφθούν υπ’ όψιν και όλοι οι πίνακες των ανθρώπων που περιμένουν, σε όποια κατηγορία και αν ήταν. Το θέμα, λοιπόν, των «τριανταμηνιτών» δεν έχει καμμία σχέση με τον ΑΣΕΠ. Το ανέφερα περιπτωσιολογικά.
Θα σας πω δε, ότι εάν μέχρι τότε δεν κάνουμε και ΑΣΕΠ, όταν θα έλθει εκείνη η ώρα, πριν τη λήξη του 2015, πριν τη λήξη της προθεσμίας που έχουν, εμείς θα προχωρήσουμε στη νομοθετική ρύθμιση, ώστε να τους δώσουμε την παράταση.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε πολύ.
Ακολουθεί η τρίτη με αριθμό 73/11-9-2014 επίκαιρη ερώτηση της Βουλευτού Α΄ Θεσσαλονίκης της Δημοκρατικής Αριστεράς κ. Ασημίνας Ξηροτύρη-Αικατερινάρη προς τον Υπουργό Οικονομικών, σχετικά με τον έλεγχο της φοροδιαφυγής και ιδιαίτερα της φορολόγησης των διαφόρων λιστών με τα εμβάσματα του εξωτερικού.
Τον λόγο έχει η κυρία συνάδελφος.</ChairmanSpeech>
<Speech><Parlmember>ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ</Parlmember>: Ευχαριστώ, κύριε Πρόεδρε.
Επανέρχομαι για μία ακόμη φορά στο θέμα της πάταξης της φοροδιαφυγής και ιδιαίτερα του ελέγχου και της φορολόγησης των διαφόρων λιστών, με προεξάρχουσα τη λίστα Λαγκάρντ και των εμβασμάτων του εξωτερικού της περιόδου 2009-2012, καθώς και των αποτελεσμάτων που έχουν προκύψει ως σήμερα από αυτούς τους ελέγχους.
Μέχρι σήμερα, λοιπόν, ενώ μία από τις βασικές προτεραιότητες της χώρας ήταν και είναι η πάταξη της φοροδιαφυγής, δεν έχουν παρουσιαστεί τα αναμενόμενα από τους πολίτες και από τον πολιτικό κόσμο αποτελέσματα σε ό,τι αφορά τους ελέγχους όλων των παραπάνω και πολύ περισσότερο την είσπραξη των πολύτιμων για τους πολίτες εσόδων του δημοσίου.
Στις απαντήσεις σε προηγούμενες ερωτήσεις μου προβλήθηκαν ως δικαιολογίες για τα φτωχά αποτελέσματα των ελέγχων, το ελλιπές νομοθετικό πλαίσιο, το τραπεζικό απόρρητο, η σύγχυση ορισμένες φορές των αρμοδιοτήτων της Γενικής Γραμματείας Δημοσίων Εσόδων με το Υπουργείο Οικονομικών, παρά το γεγονός ότι το Υπουργείο ουσιαστικά προΐσταται του πρώτου, η έλλειψη προσωπικού, η ελλιπής μηχανοργάνωση κ.λ.π..
Τι γίνεται όλα αυτά τα χρόνια; Εγώ πιστεύω ότι ολοκληρώθηκε το όλο πλαίσιο, αλλά εκείνο το οποίο πιστεύω και τελικά αποδεικνύεται -δεν έχω άδικο- είναι ότι δεν υπάρχει πολιτική βούληση.
Επιπλέον, η ξαφνική αλλαγή στη Γενική Γραμματεία Δημοσίων Έργων δίνει το στίγμα της αλλαγής της στοχοθεσίας του Υπουργείου. Είναι χαρακτηριστικό ότι η νέα γραμματέας μίλησε για την πάταξη της φοροαποφυγής και στη συνέχεια της φοροδιαφυγής και τόνισε ότι το κυνήγι θα επικεντρωθεί κυρίως σε θέματα υψηλού φοροεισπρακτικού ενδιαφέροντος.
Όμως, εγώ δεν βλέπω αποτελέσματα. Πριν από λίγες μέρες μας στείλατε μία απάντηση σε γραπτή ερώτησή μας και μας λέτε ότι μόνο χίλιες τριακόσιες σαράντα τρεις υποθέσεις έχουν αποσταλεί στο ΚΕΦΟΜΕΠ.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Τελειώνω, κύριε Πρόεδρε. Μισό λεπτό θέλω ακόμη.
Τελικά, για δε τη λίστα Λαγκάρντ λέτε ότι ύστερα από εισαγγελική παραγγελία ελέγχονται κάποιες υποθέσεις. Έτσι ακριβώς μας απαντάτε: «κάποιες υποθέσεις».
Δηλαδή, η αναποτελεσματικότητα καλά κρατεί. Εγώ λέω ότι η έλλειψη πολιτικής βούλησης καλά κρατεί. 
Επομένως, πρέπει να σας ρωτήσω, κύριε Υπουργέ. Και ειλικρινά περιμένω, γιατί έχω εμπιστοσύνη στο πρόσωπό σας και εκτίμηση. Αλλά είναι τεράστιες οι καθυστερήσεις. Οι έλεγχοι προχωρούν με αργούς ρυθμούς. Ιδιαίτερα δε η υπόθεση της λίστας Λαγκάρντ παραγράφεται στο τέλος του χρόνου κι εδώ στη δευτερολογία θα μιλήσω για το μεγάλο ζήτημα των δηλώσεων της κ. Λαγκάρντ. 
Μέχρι σήμερα, τα αποτελέσματα των ελέγχων είναι φτωχά και η πάταξη της φοροδιαφυγής δεν προχωρά. Σας ερωτώ, λοιπόν: Είναι τελικά στις προτεραιότητες της νέας ηγεσίας της Γενικής Γραμματείας Δημοσίων Εσόδων, σε συνδυασμό με το Υπουργείο Οικονομικών η επίσπευση της διαδικασίας των διαφόρων λιστών; Έχουν λυθεί τα προβλήματα που επικαλείστε κατά καιρούς ως λόγους της σημαντικής καθυστέρησης; Έχει διασφαλιστεί η εύρυθμη λειτουργία της Γενικής Γραμματείας, με την ηγεσία του Υπουργείου Οικονομικών και με τη νέα ηγεσία; Πότε θα κατατεθεί από τους Οικονομικούς Εισαγγελείς η αναφορά για το σύνολο των καταθετών;
Είναι σαφές ότι ο μόνος δρόμος για την αύξηση των εσόδων του κράτους, αλλά και για την απονομή της κοινωνικής δικαιοσύνης είναι τελικά να πάψουν να πληρώνουν οι ίδιοι και ο ίδιοι και να λύσετε το πρόβλημα της φοροδιαφυγής. 
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτού)
Έτσι θα δείτε ότι μπορεί να υπάρχουν λεφτά. Υπάρχουν λεφτά, τουλάχιστον για το κοινωνικό πρόγραμμα αυτής της χώρας, για να ανακουφιστούν οι πολίτες, που έχουν βγει από μια βίαιη δημοσιονομική προσαρμογή. 
Αφήστε τα λογοπαίγνια με το ΣΥΡΙΖΑ κ.λπ.! Απαντήστε επί της ουσίας στους πολίτες και βρείτε τα χρήματα από αυτούς που κατέχουν.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ο κύριος Υπουργός έχει τον λόγο.</ChairmanSpeech>
<Speech><Parlmember>ΓΕΩΡΓΙΟΣ ΜΑΥΡΑΓΑΝΗΣ</Parlmember> (Υφυπουργός Οικονομικών): Κύριε Πρόεδρε, κυρίες και κύριοι Βουλευτές, όπως σας έχω ήδη απαντήσει και σε ανάλογες ερωτήσεις σας στο παρελθόν σχετικά με τη λίστα εμβασμάτων, για τη διευκόλυνση του ελέγχου των υποθέσεων αυτών η Κυβέρνηση θεσμοθέτησε γρήγορες διαδικασίες ελέγχου και αυτό έχει αποδειχθεί. Υπάρχει δυνατότητα διενέργειας προσωρινού ελέγχου σε φυσικά πρόσωπα. 
Επίσης, κατά το προηγούμενο χρονικό διάστημα, η αρμόδια για τον έλεγχο αυτών των υποθέσεων υπηρεσία, το ΚΕΦΟΜΕΠ ενισχύθηκε σημαντικά σε υποδομές και σε προσωπικό και από νεοεπιλεγέντες, αλλά και από νεοπροσληφθέντες ελεγκτές. 
Επιπλέον, με την εφαρμογή του ολοκληρωμένου πληροφοριακού συστήματος του Υπουργείου Οικονομικών, η επιλογή των προς έλεγχο υποθέσεων γίνεται με ανάλυση κινδύνου, η οποία βασίζεται σε συγκεκριμένα κριτήρια. Στο πλαίσιο αυτό έχουν καθοριστεί κριτήρια ανάλυσης κινδύνου, σύμφωνα με τα οποία επιλέγονται κατά προτεραιότητα υποθέσεις, ανάλογα με το βαθμό επικινδυνότητας, κατ’ εφαρμογή της σχετικής νομοθεσίας. Ο χρόνος ολοκλήρωσης κάθε ελέγχου δεν είναι προδιαγεγραμμένος και διαφοροποιείται, ανάλογα με την πολυπλοκότητα και την ιδιαιτερότητα κάθε υπόθεσης. 
Όμως, θέλω να μιλήσω τη γλώσσα της αλήθειας, όπως πάντα την μιλά η Κυβέρνηση και δεν θέλω να μιλήσω με υπερβολές και να τροφοδοτήσω το λαϊκισμό. Ενώ την 21η Μαρτίου, που σας απάντησα σε σχετική επίκαιρη ερώτηση, ο αριθμός των υποθέσεων που είχαν επιλεγεί ήταν χίλιες εβδομήντα μία, μέχρι σήμερα είναι χίλιες τριακόσιες σαράντα τρεις. Μέχρι τις 15 Σεπτεμβρίου του τρέχοντος έτους έχουν ελεγχθεί τετρακόσιες μία υποθέσεις, ενώ στις 21 Μαρτίου 2014, όταν σας απάντησα εδώ στη Βουλή, είχαν ελεγχθεί εκατόν σαράντα έξι υποθέσεις. Επίσης, μέχρι τις 15 Σεπτεμβρίου έχουν βεβαιωθεί φόροι και πρόστιμα ύψους 142,5 εκατομμυρίων ευρώ. 
Ποιο είναι το συμπέρασμα από τη σύγκριση των στοιχείων για τις υποθέσεις αυτές μεταξύ Μαρτίου και Σεπτεμβρίου 2014; Ότι συνεχώς αυξάνεται ο αριθμός των ελεγχόμενων υποθέσεων και των φόρων που βεβαιώνονται. Και αυτό οφείλεται, αφενός στις ενέργειες και τις πρωτοβουλίες της Κυβέρνησης όσον αφορά το θεσμικό πλαίσιο, που υποδηλώνει την πολιτική βούληση να αντιμετωπιστεί το φαινόμενο στη ρίζα του και αφετέρου στην καλύτερη και αποτελεσματικότερη οργάνωση του ελεγκτικού μηχανισμού. 
Έχω πει και στο παρελθόν ότι με τις πρωτοβουλίες που ανέλαβε η Κυβέρνηση για πρώτη φορά γίνεται συγκέντρωση και επεξεργασία σε τέτοια έκταση στοιχείων που έχουν ελεγκτικό ενδιαφέρον. 
Θα συνεχίσω στη δευτερολογία μου, αλλά τονίζω ότι υπάρχει δεδομένη η πολιτική βούληση για την αντιμετώπιση του φαινομένου. 
Ευχαριστώ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Η αγαπητή συνάδελφος κ. Ξηροτύρη έχει τον λόγο.</ChairmanSpeech> 
<Speech><Parlmember>ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ</Parlmember>: Κύριε Υπουργέ, δυστυχώς, ας αφήσουμε το αν υπάρχει πολιτική βούληση ή όχι. Αποτελεσματικότητα τουλάχιστον δεν υπάρχει. Έτσι, όπως μου εκθέσατε τα στοιχεία, ανά εξάμηνο δηλαδή, δεν προστίθενται πολλά πράγματα. 
Τελικά, καταλήγετε στο ότι από όλες αυτές τις λίστες έχετε εισπράξει 142 εκατομμύρια ευρώ και είστε ικανοποιημένος; Τόσο είναι το αντικείμενο αυτό; Το έχουμε συζητήσει από παλιά και το έχουμε πει ότι αυτό το αντικείμενο για το δημόσιο είναι πάρα πολύ μεγάλο. Περνάει τα 2 και 3 δισεκατομμύρια ευρώ. Το νομοθετικό μας πλαίσιο είναι εδώ και δύο χρόνια –και εσείς το συμπληρώσατε- επαρκέστατο γι’ αυτό. 
Τελικά, απόρρητο στους τραπεζικούς λογαριασμούς δεν υπάρχει ούτε εδώ ούτε στην Ευρώπη πλέον. Όλα τα εργαλεία είναι στα χέρια σας. Δεν σας φθάνει ο μηχανισμός του ΣΔΟΕ; Έχουμε ψηφίσει μία, δύο φορές να πάρετε πρόσθετο προσωπικό, να στελεχώσετε τις υπηρεσίες με πρόσθετο προσωπικό και να ξεκινήσετε. 
Δεν έχετε αποτελέσματα, κύριε Υπουργέ. Και τελικά, δεν σας ανησυχούν όλα αυτά τα οποία λέγονται; Ακόμη και οι δανειστές μας πατούν σε αυτό το στοιχείο, στην έλλειψη πράγματι μηχανισμών και βούλησης να παταχθεί η φοροδιαφυγή.
Οι τελευταίες δηλώσεις Λαγκάρντ και η δική μας ερώτηση χθες αναγκάζουν τον κ. Αθανασίου να ζητήσει από την κ. Λαγκάρντ να δοθούν περισσότερα στοιχεία γι’ αυτά τα θέματα. 
Γι’ αυτά δεν μπορείτε να μας πείτε τίποτα; Πότε θα απαντήσει η Κυβέρνηση; Δηλαδή θεωρείτε ότι όσον αφορά τη λίστα Λαγκάρντ με κάποιες υποθέσεις -δυο, τρεις- έχετε να δώσετε απάντηση σε αυτά τα οποία σήμερα μπορεί να σας καταλογίζει, όχι μόνο η ελληνική κοινή γνώμη, αλλά και οι ξένοι που έχουν ακούσει αυτές τις δηλώσεις; 
Από την άλλη πλευρά, πείτε μου, κύριε Υπουργέ, αν υπάρχει αυτό που σας ρώτησα. Υπάρχει τελικά μία καλή όσμωση πλέον μεταξύ του Υπουργείου και της καινούριας ηγεσίας της Γενικής Γραμματείας Εσόδων; 
Έχω μία πληροφορία, κύριε Υπουργέ, ότι το ΣΔΟΕ δεν δίνει τα τελικά αποτελέσματα αν δεν εγκριθούν άνωθεν, δηλαδή από τον Υπουργό. Γιατί δεν τα δίνετε όλα αυτά; Γιατί δεν τα βγάζετε στο άπλετο φως; Γιατί δεν τα δίνετε όλα αυτά; Εγώ κάθε μήνα θα πρέπει να κάνω ερώτηση; Δώστε τα, βγάλτε τα στο άπλετο φως! Και το να πρέπει να εγκρίνεται κάθε φορά το τι θα ανακοινώνει η κορυφή του ΣΔΟΕ, ο προϊστάμενός του από εσάς δεν είναι σωστό –δεν ξέρω- νομίζω ότι ούτε για τα αρχαία της Αμφίπολης δεν γίνεται έτσι!
Φοβάμαι ότι τελικά δεν υπάρχει πολιτική βούληση, δεν υπάρχει διαφάνεια και τελικά όχι μαφίες, αλλά μεγάλα συμφέροντα του εσωτερικού, αλλά και του εξωτερικού σάς πιέζουν να μην προχωρήσετε στην επιτάχυνση και δημοσιοποίηση της όλης διαδικασίας φορολόγησης.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ορίστε, κύριε Υπουργέ, έχετε τον λόγο.</ChairmanSpeech> 
<Speech><Parlmember>ΓΕΩΡΓΙΟΣ ΜΑΥΡΑΓΑΝΗΣ</Parlmember> (Υφυπουργός Οικονομικών): Το πρώτο που θέλω να σχολιάσω είναι ότι τα στοιχεία που σας έδωσα είναι συγκεκριμένα και αυτά τα στοιχεία καταδεικνύουν στον τομέα των εμβασμάτων ότι οι παρεμβάσεις ήταν αποτελεσματικές και ο αριθμός των ελεγχόμενων υποθέσεων αυξάνεται συνεχώς. Αυτή είναι η επιτυχία και αυτή οφείλεται στην αποφασιστικότητα και στην ύπαρξη πολιτικής βούλησης. Φαίνεται ότι όσα στοιχεία και αν σας δώσουμε δεν θα συμφωνήσετε ποτέ ότι υπάρχει βούληση και ότι συνεχώς έχουμε καλύτερα αποτελέσματα. 
Το δεύτερο στο οποίο θα ήθελα να αναφερθώ είναι η λεγόμενη λίστα Λαγκάρντ. Γνωρίζετε όλοι ότι η λίστα είναι υπό δικαστική διερεύνηση. Οι δικαστικές αρχές έχουν το ρόλο της διερεύνησης και έχουμε εμπιστοσύνη στην ελληνική δικαιοσύνη. Τέτοιας έκτασης έρευνα και σε τέτοιο βάθος χρόνου δεν έχει ξαναγίνει.</Speech> 
<Speech><Parlmember>ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ</Parlmember>: Για τα οικονομικά και τις ποινικές ευθύνες να πάτε στη Δικαιοσύνη!</Speech>
<Speech><Parlmember>ΓΕΩΡΓΙΟΣ ΜΑΥΡΑΓΑΝΗΣ</Parlmember> (Υφυπουργός Οικονομικών): Αν με αφήσετε, θα εξηγήσω.
Δημιουργήθηκε ειδική τεχνογνωσία για την εξεύρεση και την ανάλυση των στοιχείων. Έγινε ταυτοποίηση ονομάτων με φορολογούμενους. Έγινε συγκέντρωση των στοιχείων των λογαριασμών από διάφορα πιστωτικά ιδρύματα και άλλων περιουσιακών στοιχείων. Έγινε μεγάλη επεξεργασία όλων αυτών των στοιχείων. Μετά την επεξεργασία των στοιχείων, με βάση τα συμπεράσματα, έχουν πλέον δοθεί πάρα πολλές υποθέσεις από τους εισαγγελείς σε ελεγκτές, τόσο του ΣΔΟΕ, όσο και σε ελεγκτές της Γενικής Γραμματείας Δημοσίων Εσόδων, οι οποίοι λειτουργούν ως προανακριτικά όργανα. Επιταχύνεται πλέον, λόγω της δημιουργίας αυτής της τεχνογνωσίας –που ήταν απαραίτητη, αλλά δεν υπήρχε στη χώρα μας-, αλλά και λόγω της μεγάλης και σε βάθος επεξεργασίας των στοιχείων, ο ρυθμός ολοκλήρωσης των υποθέσεων.
Όσον αφορά αυτά τα οποία είπατε για τις σχέσεις και τις συνεργασίες στο Υπουργείο Οικονομικών, οφείλω να πω ότι όλοι στο Υπουργείο Οικονομικών ενδιαφερόμαστε -ανεξάρτητα από πρόσωπα- για την επιτυχία του έργου: να βοηθήσουμε τον ελληνικό λαό, να μπορέσουμε να περιορίσουμε σημαντικά το φαινόμενο της φοροδιαφυγής, ώστε να έχουμε τη δυνατότητα να δώσουμε και ανάσες στον ελληνικό λαό. Και αυτό θα το κάνουμε γιατί είμαστε αποφασισμένοι.
Ευχαριστώ πολύ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Και εμείς ευχαριστούμε.
Συνεχίζουμε με την πέμπτη υπ’ αριθμόν 71/11-9-2014 επίκαιρη ερώτηση του Βουλευτή Β΄ Αθηνών των Ανεξάρτητων Δημοκρατικών Βουλευτών κ. Βασιλείου Καπερνάρου προς την Υφυπουργό στον Πρωθυπουργό και Κυβερνητικό Εκπρόσωπο, σχετικά με την «εισβολή» τουρκικών ραδιοφωνικών σταθμών στη νήσο Πάρο, αλλά και γενικότερα στην ελληνική επικράτεια.
Τον λόγο έχει ο κύριος συνάδελφος.</ChairmanSpeech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Κύριε Πρόεδρε, απευθυνόμενος δι’ υμών στην κυρία Υπουργό, να πω ότι η ΕΡΤ διέθετε συχνότητες σε όλες τις περιφέρειες της ελληνικής επικράτειας, απ’ όπου μετέδιδε τα κεντρικά ραδιοφωνικά της προγράμματα (ΝΕΤ, Δεύτερο Πρόγραμμα, Τρίτο Πρόγραμμα, «ERA-SPORT» και «KOSMOS»), όπως επίσης και τα προγράμματα των δεκαεννέα περιφερειακών σταθμών της. Μετά το κλείσιμο της ΕΡΤ –με τον τρόπο που την κλείσατε- τον Ιούνιο του 2013, έκλεισαν οι ως άνω ελληνικοί πομποί και τις συχνότητες κατέλαβαν τουρκικοί σταθμοί, οι οποίοι, βάσει πληροφοριών, εκπέμπουν από τη Σμύρνη με πομπούς 50 kw, γεγονός που δικαιολογεί την εμβέλειά τους, που φτάνει μέχρι και το Σούνιο –όλα αυτά διαπιστωμένα. 
Σύμφωνα με τις καταγγελίες των πολιτών της Πάρου, είκοσι δύο από τους είκοσι οκτώ ραδιοφωνικούς σταθμούς που εκπέμπουν στο νησί, είναι τουρκικοί! Το φαινόμενο, βέβαια, αυτό δεν παρουσιάζεται μόνο στην Πάρο, αλλά σε τεράστια έκταση της ελληνικής επικράτειας, από τον Έβρο έως τη Ρόδο και την Κρήτη. Όσον δε αφορά το θέμα της Ρόδου –για να λέμε πάντοτε την αλήθεια- έκανε ερώτηση το 2013 ο Βουλευτής Ρόδου κ. Κρεμαστινός, του οποίου την ερώτηση μελέτησα. Οι «δικαιολογίες» είναι πολλές, αλλά έκτοτε δεν άλλαξε τίποτε.
Ερωτάσθε: Με ποιον τρόπο και για ποιον λόγο έχουν παραχωρηθεί οι ραδιοφωνικές συχνότητες στους Τούρκους; Η παραχώρηση δεν γίνεται μόνο με πράξεις, αλλά και με παραλείψεις. 
Τι έχετε πράξει, προκειμένου να σταματήσει αυτή η τουρκική «εισβολή» στο ελληνικό ραδιόφωνο, όπου έχει αλλάξει το status quo, όσον αφορά τις ραδιοσυχνότητες στο Αιγαίο; Εάν δεν έχετε λάβει γνώση και επομένως δεν έχετε προβεί σε κάποια ενέργεια, τι προτίθεστε να πράξετε τώρα, που γνωρίζετε το πρόβλημα;
Σας χαρίζω τα υπόλοιπα δευτερόλεπτα. Θα μου τα δώσετε στη δευτερολογία μου. 
Ευχαριστώ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Δεν το κάνατε γι’ αυτόν τον λόγο. Το κάνατε γιατί εκ της ιδιότητάς σας μάθατε να είστε ακριβής, όταν θέλετε.
Τον λόγο έχει η κυρία Υπουργός.</ChairmanSpeech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember> (Υφυπουργός στον Πρωθυπουργό): Ευχαριστώ πολύ, κύριε Πρόεδρε. 
Κύριε συνάδελφε, ούτε έχουν παραχωρηθεί –έστω και μεταφορικά, όπως το είπατε- ούτε έχουν καταληφθεί ελληνικές συχνότητες από ξένες χώρες. Αυτό που ισχύει είναι οι νόμοι της φυσικής. 
Όπως ξέρετε, υπάρχουν φυσικοί μηχανισμοί διάδοσης των ραδιοκυμάτων, που χρησιμοποιούνται για τις ραδιοφωνικές εκπομπές. Αυτή η διάδοση δεν είναι δυνατόν να περιοριστεί από γεωγραφικά σύνορα. Οι δύο χώρες βρίσκονται σε μικρή απόσταση. Δεν υπάρχει κάποιο μεγάλο φυσικό εμπόδιο, που να εμποδίσει τα ραδιοκύματα και επομένως παρεμβολές γίνονταν και θα γίνονται. Αυτό είναι ένα ζήτημα που αντιμετωπίζεται και σε διεθνές επίπεδο. 
Η αλήθεια είναι ότι δεν έχει ολοκληρωθεί η διεθνής εναρμόνιση των συχνοτήτων. Πράγματι, υπάρχουν τούρκικοι ραδιοσταθμοί που μπορεί να ακούγονται και στα νησιά του Αιγαίου. Αυτό όμως δεν οφείλεται στο γεγονός ότι δεν καλύπτονται ή ότι έχουν εγκαταλειφθεί οι συχνότητες, αλλά ακριβώς στο γεγονός ότι αυτό συμβαίνει. Ξέρετε ότι συμβαίνει και μέσα στην ίδια την ελληνική επικράτεια, όπου ο ένας σταθμός καλύπτει τον άλλον, κάποιος εκπέμπει πιο δυνατά και παραβιάζει τη νομοθεσία και έτσι καλύπτει έναν άλλον σταθμό ως προς το φάσμα. 
Πρέπει να σας πω ότι υπάρχει ένα γενικότερο ζήτημα. Υπάρχει μία διεθνής διαδικασία, η οποία προβλέπεται και στην οποία η Ελλάδα προσφεύγει. Αυτά που μου αναφέρατε είναι ζητήματα που ανάγονται στο Υπουργείο Υποδομών, Μεταφορών και Δικτύων. Έχω λάβει ενημέρωση επάνω σε όλα αυτά και από την Εθνική Επιτροπή Τηλεπικοινωνιών.
Όσον αφορά τη ΝΕΡΙΤ, πρέπει να σας πω ότι οι συχνότητες του ραδιοφωνικού δικτύου καλύπτονται πλήρως και στο σύνολό τους. Βεβαίως, σας λέω και πάλι –και θα αναφερθώ σε αυτό και στη δευτερομιλία μου- ότι υπάρχει ένα ζήτημα ως προς το χάρτη των συχνοτήτων. Πράγματι, υπάρχει μία καθυστέρηση. Όμως αυτή τη στιγμή έχει ολοκληρωθεί η μελέτη του νέου επικαιροποιημένου χάρτη συχνοτήτων για όλη την Ελλάδα. 
Σας λέω τώρα, από αυτό το Βήμα, ότι ο χάρτης αυτός θα τεθεί σε δημόσια διαβούλευση εντός του μηνός. Τότε επομένως θα σταθεί δυνατό να ξεκινήσουν και οι διαδικασίες του διεθνούς συντονισμού, ώστε να μπορεί και η Ελλάδα μέσα στο διεθνές περιβάλλον να προσφεύγει για να αντιμετωπίζει τέτοια προβλήματα.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Και εμείς ευχαριστούμε.
Κύριε Καπερνάρο, έχετε τον λόγο.</ChairmanSpeech>
<Speech><Parlmember>ΒΑΣΙΛΕΟΣ ΚΑΠΕΡΝΑΡΟΣ</Parlmember>: Ευχαριστώ, κύριε Πρόεδρε.
Κυρία Υπουργέ, μάλλον δεν σας έχουν ενημερώσει σωστά. Σας το λέω αυτό, διότι άλλα ήταν τα δεδομένα πριν και άλλα είναι τα μετα-ΝΕΡΙΤ ή τα μετα-ΕΡΤ, σε αυτό το χρονικό διάστημα.
Σας λέω, λοιπόν, ότι οι Τούρκοι παρανομούν, την ίδια ώρα που ο πρώτος νόμος που πέρασε ο εφέντης Ερντογάν είναι να μπορεί να παρεμβαίνει στους ιστότοπους για λόγους που εκείνος κρίνει. Έχει βάλει 50MW στη Σμύρνη, στέλνει παντού και έχει καταλάβει όλες τις συχνότητες. 
Στην μπάντα των ραδιοφωνικών συχνοτήτων στα FM μεταξύ των δύο σταθμών πρέπει να είναι τουλάχιστον τριακόσιοι μεγάκυκλοι, δηλαδή οι συχνότητες να είναι 103,4, 103,7, 104, 104,3 κ.ο.κ.. Οι Τούρκοι έχουν πλημμυρίσει όλες τις συχνότητες. Αυτοί από τη συχνότητα 103,4 πηγαίνουν στην 103,5. Εδώ μιλάμε για μία απόκλιση από τα διεθνή δεδομένα. Οι Τούρκοι δεν υπολογίζουν τίποτε.
Εκείνο που έχει μεγάλη σημασία είναι ότι αυτό έγινε ύστερα από το «μαύρο» στη ΕΡΤ. Εγώ κατέθεσα την ερώτηση την Παρασκευή. Την Κυριακή μια έγκριτη εφημερίδα είχε δισέλιδο αφιέρωμα σε αυτό, με τον έγκριτο δημοσιογράφο κ. Χαρδαβέλα, και εκεί έχει την απάντηση.
Η απάντηση είναι η εξής. «Η ΕΡΤ είχε τουλάχιστον τρεις πομπούς για το ραδιόφωνο σε κάθε περιοχή όπου εξέπεμπε πρόγραμμα. Αυτοί μετέδιδαν οπωσδήποτε το «ΠΡΩΤΟ ΠΡΟΓΡΑΜΜΑ», την «ΕΡΑ-ΣΠΟΡ» και τον τοπικό σταθμό. Για παράδειγμα η «ΕΡΑ» Αιγαίου είχε πομπούς που κάλυπταν όλο το Αιγαίο. Η «ΕΡΑ» Ρόδου κάλυπτε όλα τα Δωδεκάνησα. Με άλλα λόγια σε όλες τις παραμεθόριες περιοχές της χώρας και τα ελληνοτουρκικά παράλια οι περιφερειακοί σταθμοί της ΕΡΤ δημιουργούσαν ένα τόξο που προστάτευε τις συχνότητες όχι μόνο από τους Τούρκους αλλά και από τις υπόλοιπες γειτονικές χώρες.».
Αυτό τώρα δεν υπάρχει. Και ξέρετε γιατί δεν υπάρχει; Διότι από τις τετρακόσιες συχνότητες οι εκατόν τριάντα μόνο είναι ελληνικές ραδιοσυχνότητες. Όλες οι άλλες είναι κατειλημμένες από τους Τούρκους.
Σας λέω –γιατί είπατε «κάποιοι τούρκικοι σταθμοί πιθανόν»- το εξής: στους 87,5 είναι ο «DOST FM IZMIR», στους 89,3 ο «IZMIR ALEM FM», «IZMIR SHOW RADYO», «IZMIR BEST FM», «KANT TURK», στους 100,8 «DOCULU ANRAT», στους 102,8 «BAYRAM FM», το «ROMANTIK FM» – κάνουν ρομάντζα οι Τούρκοι στο Αιγαίο-, στους 103,4 «A-HABER RADYO», στους 106 «HISSET JOY TURK» και στους 106,3 «KRAL POP».
Αυτά ακούγονται στην Πάρο, σε όλα τα Κυκλαδονήσια, σε όλα τα Δωδεκάνησα και σας λέω ότι ακόμη και στο Σούνιο ακούγονται αυτά τα ραδιόφωνα.
Ερωτώ: Ισχύει κάτι από αυτά που είπατε προηγουμένως ή είναι δεδομένη η αδράνεια, η παράλειψη, η αδιαφορία, η ολιγωρία, η αναξιότητα και η ανικανότητα της Κυβέρνησης να καλύψει αυτά και δημιουργούν οι Τούρκοι εξαρτημένους αντανακλαστικούς συνειρμούς στο Αιγαίο και τους τουρίστες μας, ότι αυτοί με τις ραδιοσυχνότητές τους δεσπόζουν στο Αιγαίο και είναι τα αφεντικά –ο εφέντης Ερντογάν– σε όλο το Αιγαίο με όλες τις ραδιοσυχνότητες σε τουρκική γλώσσα;</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστώ.
Κυρία Υπουργέ, έχετε τον λόγο.</ChairmanSpeech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember> (Υφυπουργός στον Πρωθυπουργό): Κύριε συνάδελφε, λυπούμαι, αλλά δεν νομίζω ότι θα συμφωνήσω με αυτήν την τρομοκρατική χροιά που δώσατε στην ομιλία σας.
Θέλετε, δηλαδή, να πείτε ότι οι Τούρκοι μπορούν να επηρεάσουν με τα ραδιοκύματά τούς τους Έλληνες στα νησιά μας και να γίνουν λιγότερο Έλληνες; Δεν σας καταλαβαίνω, πραγματικά.</Speech> 
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Υπάρχει διπλωματικό casus belli…</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Παρακαλώ, κύριε συνάδελφε!</ChairmanSpeech> 
<Speech><Parlmember>ΣΟΦΙΑ ΒΟΥΛΤΕΨΗ</Parlmember> (Υφυπουργός στον Πρωθυπουργό): Κύριε συνάδελφε…</Speech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Και στις εφημερίδες και τα περιοδικά… (δεν ακούστηκε).</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Παρακαλώ!</ChairmanSpeech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Να τα πείτε, όμως, στην κυρία Υπουργό, που μας λέει ότι... (δεν ακούστηκε).</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Παρακαλώ, κύριε συνάδελφε. Και ευγενής είστε και …</ChairmanSpeech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember> (Υφυπουργός στον Πρωθυπουργό): Λοιπόν, δεν θα φοβηθούμε τώρα τα τουρκικά ραδιοκύματα, τώρα να δημιουργήσουμε τέτοιο κλίμα στη χώρα.
Όπως ξέρετε, θα μπορούσα, στη θέση όλων αυτών των τουρκικών σταθμών που μου αναφέρατε, να σας απαριθμήσω εκατοντάδες ελληνικούς σταθμούς του άναρχου ελληνικού τοπίου, που ενδεχομένως κι αυτοί μπορεί να ακούγονται –κι ακούγονται- στην Τουρκία. Επομένως σας είπα ξεκάθαρα ότι τέτοιο θέμα δεν υπάρχει, ειδικά για την Πάρο.
Δεν υπάρχει, δηλαδή, θέμα να λέμε ότι οι Τούρκοι ακούγονται στα ελληνικά νησιά μόνο, όταν ως αρμόδιος Υφυπουργός κιόλας, που έχω και την ευθύνη, γνωρίζω και δέχομαι και συνομιλώ με εκπροσώπους εκατοντάδων ραδιοσταθμών σε όλη τη χώρα. Η Ελλάδα πρέπει να είναι η μοναδική χώρα που έχει τόσους πολλούς ραδιοφωνικούς και τηλεοπτικούς σταθμούς.</Speech>
<Speech><Parlmember>ΤΕΡΕΝΣ-ΣΠΕΝΣΕΡ-ΝΙΚΟΛΑΟΣ ΚΟΥΙΚ</Parlmember>: Στα Πομακοχώρια πηγαίνετε να δείτε τι ακούν.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Παρακαλώ! Τώρα μιλάτε για μία περιοχή…</ChairmanSpeech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember> (Υφυπουργός στον Πρωθυπουργό): Το τι ακούν στη μειονότητα ή τα Πομακοχώρια δεν σχετίζεται με ραδιοκύματα. Τα ραδιοκύματα δεν μπορούμε να τα κόψουμε. Αν θέλετε να κάνουμε ένα φράγμα με τα κορμιά μας –αν προτείνετε κάτι τέτοιο- για να κοπούν τα ραδιοκύματα, σας λέω ότι και πάλι δεν θα το καταφέρουμε. 
Ειδικά για την Πάρο, στην οποία αναφερθήκατε, κύριε συνάδελφε, πρέπει να σας πω ότι η ΝΕΡΙΤ εκπέμπει από δύο συχνότητες, στα 102,7 και 98,9, το «ΤΡΙΤΟ ΠΡΟΓΡΑΜΜΑ» και το «ΚΟΣΜΟΣ», με πομπούς των 10 KWh και τις ίδιες αυτές συχνότητες και μηχανήματα διέθετε και η «ΕΡΤ ΑΝΩΝΥΜΗ ΕΤΑΙΡΕΙΑ.
Επομένως δεν είναι εκεί το πρόβλημά μας. Το πρόβλημά μας είναι συγκεκριμένο και είναι ο χάρτης των συχνοτήτων. Σε αυτό, πράγματι, έχουμε καθυστερήσει. Όμως σας είπα και πριν ότι εντός του μηνός θα τεθεί σε διαβούλευση…</Speech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Γιατί καθυστερήσαμε;</Speech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember> (Υφυπουργός στον Πρωθυπουργό): Δεν καθυστερήσαμε πάντως επειδή μας το είπαν οι Τούρκοι.</Speech> 
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Πείτε μας γιατί!</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Παρακαλώ, κύριε συνάδελφε!</ChairmanSpeech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember> (Υφυπουργός στον Πρωθυπουργό): Γιατί γίνονται καθυστερήσεις σε αυτήν τη ζωή.</Speech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Ερώτηση έκανα, κύριε Πρόεδρε, και θέλω μία απάντηση.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Μα, δεν σας διέκοψε κανένας.</ChairmanSpeech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember> (Υφυπουργός στον Πρωθυπουργό): Εσείς όταν πάτε στο δικαστήριο, γιατί παίρνετε αναβολή; Για να καθυστερήσετε, για να κάνετε καλύτερα τη δουλειά σας, να έχετε καλύτερη επιχειρηματολογία.
Λοιπόν, γιατί καθυστερούμε στη χώρα; Καθυστερούμε, δηλαδή, γιατί υπάρχει κάποιο ύποπτο σενάριο; Όχι, βέβαια. Και μη μου πείτε ότι δεν ακούγονται ελληνικοί ραδιοσταθμοί σε όλη τη χώρα. Δεν προλαβαίνουμε όταν ταξιδεύουμε να γυρίζουμε το κουμπάκι μας.
Σας είπα ότι εντός του μηνός θα τεθεί σε δημόσια διαβούλευση. Αμέσως μετά το Τμήμα Διαχείρισης Φάσματος, με βάση αυτόν τον χάρτη συχνοτήτων, θα προχωρήσει σε πρόσκληση της Τουρκίας, των Σκοπίων και δευτερευόντως της Αλβανίας –θα μπορούσαμε να πούμε και της Βουλγαρίας, αλλά με τη Βουλγαρία δεν έχουμε τέτοια προβλήματα και τέτοιες αυθαιρεσίες- και θα προβούμε σε διμερείς ή πολυμερείς συμφωνίες συντονισμού των ραδιοσυχνοτήτων για τη ραδιοφωνία επί τη βάσει της αρχής της ίσης πρόσβασης.
Νομίζω ότι το θέμα είναι περισσότερο τεχνικό, παρά πολιτικό και εξωτερικής πολιτικής.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κι εμείς ευχαριστούμε.
Κυρίες και κύριοι συνάδελφοι, η δεύτερη με αριθμό 72/11-9-2014 επίκαιρη ερώτηση του Βουλευτή Κυκλάδων του Συνασπισμού Ριζοσπαστικής Αριστεράς κ. Νικόλαου Συρμαλένιου προς τους Υπουργούς Υγείας και Οικονομικών, σχετικά με τη λειτουργία του Νοσοκομείου Σαντορίνης με δημόσιο χαρακτήρα, δεν θα συζητηθεί και διαγράφεται.
Επίσης η τέταρτη με αριθμό 75/11-9-2014 επίκαιρη ερώτηση του Βουλευτή Αιτωλοακαρνανίας του Κομμουνιστικού Κόμματος Ελλάδας κ. Νικόλαου Μωραΐτη προς τον Υπουργό Υγείας, σχετικά με την αντιμετώπιση των προβλημάτων στη λειτουργία του Γενικού Νοσοκομείου Αγρινίου δεν θα συζητηθεί και διαγράφεται.
Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρίες και κύριοι συνάδελφοι, εισερχόμεθα στην 
ΑΝΑΦΟΡΑ
στην Ημέρα Εθνικής Μνήμης της Γενοκτονίας των Ελλήνων της Μικράς Ασίας από το τουρκικό κράτος (14η Σεπτεμβρίου).
Θα γίνει τοποθέτηση από το Προεδρείο της Βουλής και τους εκπροσώπους των Κοινοβουλευτικών Ομάδων και της Κυβέρνησης.
Κυρίες και κύριοι συνάδελφοι, τιμούμε σήμερα στο ελληνικό Κοινοβούλιο την Ημέρα Μνήμης της Γενοκτονίας των Ελλήνων της Μικράς Ασίας και είναι μία ιδιαίτερη συγκυρία, επειδή φέτος συμπληρώνονται στην πραγματικότητα εκατό χρόνια από τότε που ξεκίνησε η συστηματική καταστροφή των ελληνικών πληθυσμών στη Μικρά Ασία, την ανατολική Θράκη και τον Πόντο από τους Τούρκους.
Είναι μία από τις σύγχρονες γενοκτονίες, που ξεκίνησε την άνοιξη του 1914 και ολοκληρώθηκε το 1923, αλλάζοντας για πάντα τον χάρτη αλλά και τις ζωές εκατομμυρίων ανθρώπων και στις δύο πλευρές του Αιγαίου. Η ιστορία ακόμα γράφεται για όσα έγιναν τότε και κάποιοι από τους πρωταγωνιστές της βρίσκονται ακόμα εν ζωή, αψευδείς μάρτυρες της πρωτοφανούς ωμότητας με την οποία το τουρκικό κράτος ξερίζωσε από τις εστίες τους εκατοντάδες χιλιάδες Έλληνες που ζούσαν αρμονικά με τους Τούρκους στη Μικρά Ασία, στον Πόντο, στη Θράκη, στην Πόλη, που είχαν προκόψει και που συνέβαλαν καταλυτικά στην ανάπτυξη και την ευημερία της περιοχής.
Όλα αυτά πνίγηκαν στο αίμα. Οι εκτιμήσεις για τις ανθρώπινες απώλειες φθάνουν, σύμφωνα με ορισμένους μελετητές, κοντά στο ένα εκατομμύριο ψυχές.
Τον Μάρτιο του 1922, ο Άγγλος διπλωμάτης Ρέντελ συνέταξε ένα μνημόνιο για τις τουρκικές ωμότητες σε βάρος των Ελλήνων χριστιανών από το 1919 και έπειτα. Στο προοίμιο αυτού του μνημονίου έγραφε:
«Η επίτευξη της ανακωχής με την Τουρκία στις 30 Οκτωβρίου 1918 φάνηκε να επέφερε μια προσωρινή παύση των διωγμών των μειονοτήτων εκ μέρους των Τούρκων που διαπράχθηκαν καθ’ όλη τη διάρκεια του πολέμου. Στη διάρκεια αυτών των διωγμών είναι γενικώς αποδεκτό ότι πάνω από πεντακόσιες χιλιάδες Έλληνες εξορίστηκαν, εκ των οποίων συγκριτικώς ελάχιστοι επέζησαν.»
Πάνω από πεντακόσιες χιλιάδες σε μια περίοδο αυτής της γενοκτονίας, κατά μια συντηρητική εκτίμηση. Και πόσοι ακόμη έμειναν ξεριζωμένοι, ανέστιοι, αναζήτησαν μια νέα ζωή στα εδάφη της μητέρας πατρίδας, κουβαλώντας τον πόνο, την απόγνωση και τις μνήμες από τη φρίκη που βίωσαν.
Τιμώντας αυτήν τη μνήμη, το 1998 η Βουλή των Ελλήνων ψήφισε ομόφωνα την ανακήρυξη της 14ης Σεπτεμβρίου ως Ημέρας Εθνικής Μνήμης της Γενοκτονίας των Ελλήνων στη Μικρά Ασία από το τουρκικό κράτος. Τον Δεκέμβριο του 2007, η Διεθνής Ένωση Μελετητών Γενοκτονιών αναγνώρισε επίσημα τη Γενοκτονία των Ελλήνων, κάτι που οι τουρκικές κυβερνήσεις αρνούνται ακόμα να κάνουν.
Για εμάς αυτή η μνήμη παραμένει ζωντανή, γιατί η μνήμη δεν είναι μόνο το αποτύπωμα του παρελθόντος πάνω μας, αλλά είναι αυτό που φυλάει ό,τι είναι σημαντικό από τις πιο βαθιές ελπίδες μας. Είναι βαθιά μας πίστη και ελπίδα, για την οποία αγωνιζόμαστε όλοι, να μη ζήσει ξανά ο τόπος μας, αλλά και κανένας άλλος τόπος και κανένας λαός, τέτοιες τραγικές στιγμές και να είναι η περιοχή μας κοιτίδα ειρήνης και ευημερίας για όλους τους κατοίκους.
Ιδιαίτερα εμείς εκεί στη βόρεια Ελλάδα, στη Μακεδονία και στη Θράκη, απόγονοι, εγγόνια προσφύγων από τη Μικρά Ασία, τον Πόντο, την ανατολική Θράκη, την Ανατολική Ρωμυλία, μέσα στην αγκαλιά της γιαγιάς και του παππού βλέπαμε δάκρυα πόνου, δάκρυα απελπισίας στο πρόσωπό τους, όταν μας έλεγαν ιστορίες για τα όμορφα μέρη τους και τις αλησμόνητες πατρίδες, για τα αδέρφια, τους γονείς, τους συγγενείς που έμειναν άταφοι, αγνοούμενοι. 
Δεν θέλουμε να τιμωρήσουμε. Θέλουμε την αλήθεια. Θέλουμε επιτέλους οι μεγάλες δυνάμεις που μας πήγαν εκεί και μας άφησαν μόνους στις πιο κρίσιμες και δύσκολες στιγμές του αγώνα στη Μικρά Ασία, να αναγνωρίσουν επιτέλους το δίκαιο, την ελπίδα. Ναι, ξεκληρίστηκαν περίπου ένα εκατομμύριο Έλληνες. Δεν υπήρξε συνωστισμός. Δεν έσπρωξε ο ένας τον άλλον στη Σμύρνη, στην Πόλη, στο Αϊβαλί.
Ευχαριστώ.
(Χειροκροτήματα)
Τον λόγο έχει από την Κοινοβουλευτική Ομάδα της Νέας Δημοκρατίας ο συνάδελφος, Βουλευτής Λάρισης, κ. Μάξιμος Χαρακόπουλος.</ChairmanSpeech>
<Speech><Parlmember>ΜΑΞΙΜΟΣ ΧΑΡΑΚΟΠΟΥΛΟΣ</Parlmember>: Ευχαριστώ, κύριε Πρόεδρε.
Κυρίες και κύριοι συνάδελφοι, η Βουλή των Ελλήνων τιμά σήμερα τη μνήμη των θυμάτων της Γενοκτονίας του Ελληνισμού της Μικράς Ασίας από τον τουρκικό εθνικισμό, αλλά και τη μνήμη των θυμάτων της Μικρασιατικής Καταστροφής και της σφαγής της Σμύρνης, από τις θηριωδίες των Τούρκων του Κεμάλ.
Τιμούμε όμως και τη μνήμη όσων επέζησαν και ήρθαν πρόσφυγες στη Ελλάδα και, κάτω από πολύ δύσκολες συνθήκες, όχι απλώς ρίζωσαν, αλλά πρόκοψαν και διακρίθηκαν στη νέα πατρίδα, αντιμετωπίζοντας πολλές φορές την καχυποψία, όχι μόνο της ελληνικής διοίκησης, αλλά και της ελληνικής κοινωνίας. Ας μη λησμονούμε ότι πολλές φορές αντιμετωπίστηκαν ως ξένο σώμα. Φτάσανε στο σημείο κάποιοι γηγενείς να αμφισβητούν ακόμη και την ελληνική, εθνική συνείδηση των προσφύγων, αποκαλώντας τους «τουρκόσπορους» και «τουρκομερίτες».
Τιμούμε, λοιπόν, τη μνήμη των εκατό είκοσι μυριάδων προσφύγων, όπως συνήθιζε να λέει ο εθνάρχης Ελευθέριος Βενιζέλος, οι οποίοι, αντί για βάρος στην ηττημένη μετά την Μικρασιατική Καταστροφή –την ατυχή έκβαση της μικρασιατικής εκστρατείας– Ελλάδα, έγιναν πολύ σύντομα δύναμη δημιουργίας και προόδου.
Φέτος ίσως περισσότερο από κάθε άλλη φορά –ίσως περισσότερο και από τότε που διατυπώθηκε η περιώνυμη θεωρία περί συνωστισμού στην προκυμαία της Σμύρνης, θεωρία πρόκληση και προσβολή στη μνήμη των θυμάτων της καταστροφής–, με αφορμή το αντιρατσιστικό νομοσχέδιο, έγινε πολλή συζήτηση για τη Γενοκτονία των Ελλήνων της Μικράς Ασίας και του Πόντου.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, φαντάζομαι ότι θα έχουμε μια μικρή ανοχή.
Η Μικρασιατική Καταστροφή, κυρίες και κύριοι συνάδελφοι, θεωρείται από πολλούς ως σημαντικότερη και από την Άλωση της Πόλης. Με αυτήν την άποψη συμφωνώ και εγώ, διότι με την Άλωση της Πόλης μπορεί να έπαψε να υφίσταται η Ανατολική Ρωμαϊκή Αυτοκρατορία –αυτό που οι Φράγκοι επέβαλλαν να λέμε Βυζαντινή Αυτοκρατορία–, με την Μικρασιατική Καταστροφή όμως έπαψε ουσιαστικά να υφίσταται ο ανατολικός πνεύμονας του Ελληνισμού.
Η Γενοκτονία των Ελλήνων της Μικράς Ασίας είναι ένα αδιαμφισβήτητο ιστορικό γεγονός. Η τιμή στη μνήμη των θυμάτων της γενοκτονίας δεν στρέφεται εναντίον της σημερινής Τουρκίας ή του τουρκικού λαού, με τον οποίο επιδιώκουμε να έχουμε φιλικές σχέσεις. Οφείλει η Τουρκία να αναγνωρίσει τις μελανές σελίδες της ιστορίας της, να συμβιβαστεί με αυτές.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δυστυχώς, όμως, κύριε Πρόεδρε, υπήρξαν αρνητές της γενοκτονίας ακόμη και σε αυτήν την Αίθουσα της Βουλής τις προηγούμενες μέρες με τη συζήτηση του αντιρατσιστικού νομοσχεδίου. 
Σε όσους καλόπιστα υποστηρίζουν ότι η σφαγή της Σμύρνης δεν συνιστά πράξη γενοκτονίας, αλλά είναι μια πράξη αντεκδίκησης προς τον Ελληνικό Στρατό που βρέθηκε στην Ιωνία, προκειμένου να απελευθερώσει τους αλύτρωτους Έλληνες της Μικράς Ασίας, θα ήθελα να πω ότι δεν πρέπει να βλέπουνε αποσπασματικά το γεγονός της Μικρασιατικής Καταστροφής.
Η Μικρασιατική Καταστροφή είναι η τελευταία πράξη του δράματος της Γενοκτονίας των Ελλήνων της Μικράς Ασίας που αρχίζει, όπως είπε νωρίτερα και ο Πρόεδρος, το 1914.
Κατά τη συζήτηση του αντιρατσιστικού νομοσχεδίου, είχα την ευκαιρία να αναγνώσω αποσπάσματα από τη «ΜΑΥΡΗ ΒΙΒΛΟ» που εξέδωσε το Οικουμενικό Πατριαρχείο το 1919 για τους διωγμούς του Ελληνισμού της Τουρκίας από το 1914 έως και το 1918. Πώς βρήκαν τραγικό θάνατο στα Αμελέ Ταμπουρού, στα τάγματα εργασίας, στις ατελείωτες πορείες στη μικρασιατική ενδοχώρα, στις χαράδρες και τα βουνά. Πιστεύω ότι η Βουλή οφείλει να επανεκδώσει αυτό το βιβλίο που έχει εξαντληθεί, τη «ΜΑΥΡΗ ΒΙΒΛΟ», και να δοθεί σε όλους τους Βουλευτές, προκειμένου να ενημερωθούν.
Κύριε Πρόεδρε, η Γενοκτονία των χριστιανών της Ανατολής είναι μία και ενιαία. Δεν είναι άλλη η Γενοκτονία των Ελλήνων του Πόντου, της Μικράς Ασίας, των Αρμενίων ή και των Ασσυρίων. Το σχέδιο ήταν ένα και ενιαίο: η εθνική ομογενοποίηση της Τουρκίας, η απαλλαγή από τα άλλα έθνη, αρχικά από τους αλλόδοξους, όσους δεν ήταν μουσουλμάνοι. Και το σχέδιο αυτό τέθηκε σε εφαρμογή με τη Γενοκτονία αρχικά των Αρμενίων το 1914-1915, των χριστιανών Ελλήνων του Πόντου, της Μικράς Ασίας και των Ασσυρίων.
Και είναι λάθος που η ελληνική Βουλή αναγνώρισε αποσπασματικά, χώρια τη Γενοκτονία των Ποντίων, χώρια τη Γενοκτονία των Μικρασιατών Ελλήνων και χώρια των Αρμενίων. Το 2006 μαζί με άλλους συναδέλφους Βουλευτές είχαμε καταθέσει μία πρόταση νόμου, να είναι μία και ενιαία η αναγνώριση της γενοκτονίας. Επανακαταθέτω αυτήν την πρόταση, κύριε Πρόεδρε, πιστεύοντας ότι έτσι βοηθούμε και τη διεθνοποίηση του αιτήματος αναγνώριση της Γενοκτονίας των χριστιανών της Ανατολής. 
Η τελευταία πράξη του δράματος συντελείται στις μέρες μας, στη Μεσοποταμία, στις αρχαίες κοιτίδες του Χριστιανισμού, όπου απειλούνται με οριστική εξαφάνιση οι χριστιανοί.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
Πέρα, λοιπόν, από επετειακές εκδηλώσεις, πιστεύω ότι η Βουλή των Ελλήνων θα πρέπει πρώτον, να προχωρήσει, όπως είπα, στην ενιαία αναγνώριση της Γενοκτονίας των χριστιανών της Ανατολής. Δεύτερον, να προωθήσει η ελληνική πολιτεία το αίτημα της διεθνούς αναγνώρισης, να πάψει να αντιμετωπίζει φοβικά αυτό το θέμα. Τρίτον, να επανεκδώσει τον τόμο για τη Γενοκτονία των Ελλήνων του Πόντου του καθηγητή του Αριστοτελείου Πανεπιστημίου Θεσσαλονίκης κ. Φωτιάδη.
Κυρίες και κύριοι συνάδελφοι, ολοκληρώνοντας την ομιλία μου για το αντιρατσιστικό νομοσχέδιο και απευθυνόμενος στην πλευρά του ΣΥΡΙΖΑ, μετά την τοποθέτηση της Εισηγήτριας της Αξιωματικής Αντιπολίτευσης, είχα αναρωτηθεί αν ο ΣΥΡΙΖΑ, αν γίνει Κυβέρνηση, θα καταργήσει τους νόμους για την αναγνώριση της Γενοκτονίας των Ελλήνων του Πόντου και της Μικράς Ασίας, τους οποίους ομόφωνα έχει ψηφίσει η ελληνική Βουλή.
Επικυρώνοντας τα Πρακτικά που μου έφεραν, διάβασα ότι ένας συνάδελφος Βουλευτής σχολίασε την κατακλείδα της ομιλίας μου με τον χαρακτηρισμό «εξυπνάδες». Καθ’ όλη τη διάρκεια της συζήτησης που παρακολούθησα, δεν είδα στη συνέχεια μια σαφή τοποθέτηση από πλευράς της Αξιωματικής Αντιπολίτευσης, σχετικά με το εάν πράγματι θα καταργήσει ή όχι τους νόμους για την αναγνώριση της Γενοκτονίας των Ελλήνων του Πόντου και της Μικράς Ασίας.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, προχθές, την Κυριακή, που ήταν η κεντρική εκδήλωση της Γενοκτονίας των Ελλήνων της Μικράς Ασίας στην Αθήνα από την Ομοσπονδία Προσφυγικών Σωματείων Ελλάδος υπό την αιγίδα της Περιφέρειας Αττικής, δεν είδα Βουλευτή εκπρόσωπο του ΣΥΡΙΖΑ σ’ αυτήν την εκδήλωση τιμής.
Κύριοι συνάδελφοι, δεν είστε το κόμμα του 3% που αλά κάρτ μπορεί να συμμετέχει ή όχι σε τέτοιες εκδηλώσεις. Είστε η Αξιωματική Αντιπολίτευση. Έχετε θεσμική ευθύνη, έχετε υποχρεώσεις και οφείλετε να στέκεστε με υπευθυνότητα απέναντι σ’ αυτές.
Κλείνω, κύριε Πρόεδρε, με μια παρατήρηση την οποία θα ήθελα να μεταφέρει η Κυβερνητική Εκπρόσωπος –την οποία βλέπω στην Αίθουσα- στη διοίκηση της ΝΕΡΙΤ. Θα ήθελα, λοιπόν, να μεταφέρει το παράπονο των προσφυγικών σωματείων για την απουσία της δημόσιας τηλεόρασης από αυτό το γεγονός. Η ΝΕΡΙΤ δεν κάλυψε αυτό το σημαντικό γεγονός. Πιστεύω ότι η δημόσια τηλεόραση έχει χρέος να συμβάλλει στη διατήρηση της ιστορικής μνήμης, την προβολή της ταυτότητάς μας και του πολιτισμού μας. 
Στη μνήμη όσων σφαγιάστηκαν αλλά και όσων ξεριζώθηκαν από τις πατρογονικές τους εστίες οφείλουμε, λοιπόν, να θυμόμαστε και να μη λησμονούμε. Δεν μπορούμε στο όνομα καμμίας πολιτικής ορθότητας να θυσιάσουμε την ιστορική αλήθεια και να σβήσουμε τη συλλογική μας μνήμη. 
Σας ευχαριστώ. 
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Τον λόγο έχει ο συνάδελφος Βουλευτής Πειραιώς του ΣΥΡΙΖΑ κ. Θεόδωρος Δρίτσας.</ChairmanSpeech> 
<Speech><Parlmember>ΘΕΟΔΩΡΟΣ ΔΡΙΤΣΑΣ</Parlmember>: Απορημένος, κύριε Πρόεδρε, είμαι υποχρεωμένος από θέση αρχής να υπερβώ την πρόκληση -καθ’ υπέρβαση στο τριπλάσιο του χρόνου- της ομιλίας του εκπροσώπου της Νέας Δημοκρατίας, κυρίως γιατί σέβομαι ακριβώς αυτήν την εκδήλωση που οργανώνει η Βουλή των Ελλήνων. 
Το 1998 ομόφωνα η Βουλή των Ελλήνων πήρε αυτήν την απόφαση και κήρυξε ως Ημέρα Μνήμης για τη Γενοκτονία των Ελλήνων της Μικράς Ασίας την 14η Σεπτεμβρίου. Θα συνιστούσα σε όλους –είναι πολύ χρήσιμο- να ανατρέξετε στα Πρακτικά και στις ομιλίες και του εισηγητή της τότε πλειοψηφίας, του Βουλευτή Χαραλάμπους, αλλά και σε όλες τις άλλες ομιλίες για την καθιέρωση από τη Βουλή αυτής της ημέρας μνήμης. Είναι πολύ αναγκαίο, γιατί οι καιροί περνούν και η χώρα μας, αντί να προοδεύει, οπισθοδρομεί σε σχέση με το υψηλό φρόνημα, τη δημοκρατική ενότητα και τον ορθολογισμό της αντιμετώπισης τεράστιων γεγονότων, που έχουν πληγώσει βαθιά το κοινωνικό σύνολο και τον εθνικό κορμό και δεν πρέπει κανείς απερίσκεπτα να γεννά νέες πληγές. 
Τιμούμε και σήμερα, σύμφωνα και με την ομόφωνη απόφαση της Βουλής του 1998, τη μνήμη των νεκρών και διωγμένων Ελλήνων της Μικράς Ασίας, των εκατοντάδων χιλιάδων ανθρώπων που σκοτώθηκαν, βασανίστηκαν, ταπεινώθηκαν και εκδιώχθηκαν. 
Ο λόγος εδώ δεν είναι για τις αγριότητες του πολέμου γενικώς. Ήπιοι πόλεμοι δεν υπάρχουν, ούτε πόλεμοι χωρίς πόνο και δυστυχία και από τις δύο πλευρές των μετώπων. Μιλούμε όντως για τη σχεδιασμένη εκκαθάριση της Μικράς Ασίας από τους μη τουρκικούς πληθυσμούς, την εξάλειψη της πολυεθνικής και πολυπολιτισμικής συμβίωσης. Αυτό το τονίζουν οι εισηγήσεις τότε, όταν πάρθηκε αυτή η απόφαση από τη Βουλή των Ελλήνων. 
Είναι από τα πιο λαμπρά –χωρίς εξιδανικεύσεις, αλλά με συγκρούσεις, αδικίες και ανταγωνισμούς- παραδείγματα ιστορικής κατάκτησης η πολυπολιτισμικότητα της ζωής των λαών εκείνης της περιοχής, η συμβίωση, η συνύπαρξη και η δημιουργική πρόοδος από τη συνύπαρξη αυτή με –λέω και πάλι- τους ανταγωνισμούς, πριν συμβούν όλα αυτά τα τραγικά γεγονότα, στο όνομα της ίδρυσης του νέου εθνικού τουρκικού κράτους. Αυτό είναι όντως η αιτία για τον διωγμό, για τις δολοφονίες και για τις μεγάλες περιπέτειες των ελληνικών και των άλλων, μη τουρκικών, πληθυσμών της Μικράς Ασίας και της ευρύτερης περιοχής. 
Η παρουσία αυτών των πληθυσμών είχε πραγματικά σφραγίσει τη φυσιογνωμία τριών αυτοκρατοριών σε μήκος εκατοντάδων χρόνων. Το έγκλημα της γενοκτονίας –και δεν θα θέσουμε τη Βουλή ενώπιον επιστημονικών ή άλλων ανταγωνιστικών απόψεων- δεν ήταν, ακριβώς, παρά αυτή η σχεδιασμένη εκκαθάριση. Όμως, αυτή η εκκαθάριση δεν θα μπορούσε να υπάρξει αν δεν υπήρχαν τότε οι παρεμβάσεις των ισχυρών δυνάμεων της γης, τα συμφέροντα των ιμπεριαλιστικών δυνάμεων και η ενίσχυση του δόγματος διαίρει και βασίλευε. 
Εκεί μεγάλες ήταν και οι ευθύνες ελληνικών κυβερνήσεων, που συχνά και τότε, όπως και άλλες εποχές, έπαιξαν και παίζουν στα σχέδια αυτά, γιατί ακριβώς τίποτα δεν γίνεται μόνο του σε αυτόν τον κόσμο. Χρειάζεται να συνεργήσουν πολλές παράμετροι και πολλοί παράγοντες.
Σήμερα πια αυτός ο γενοκτόνος διωγμός πρέπει πράγματι να αναγνωριστεί από όλους και από την Τουρκία -το τονίζουμε πάντα όταν μιλούμε σε αυτήν την επέτειο εκ μέρους του ΣΥΡΙΖΑ- και τα θύματα να τιμηθούν και εκεί, έστω και εκ των υστέρων. Γιατί αυτό είναι προϋπόθεση, είναι ανάγκη της ίδιας της ιστορίας, ώστε αυτό το γεγονός να γίνει παρελθόν και η αναγνώριση να γίνει παράγοντας ενεργητικός για μια νέα φιλία και για μια νέα ειρηνική συμβίωση των λαών στις δύο ακτές του Αιγαίου.
Σήμερα, το μικρασιατικό και το ποντιακό στοιχείο, οι απόγονοι εκείνων των κυνηγημένων και οι ελάχιστοι επιζώντες είναι ενσωματωμένοι, είναι ζωντανά τμήματα της ελληνικής κοινωνίας, είναι εκείνοι που οικοδόμησαν τη σύγχρονη ελληνική κοινωνία, που υπερασπίστηκαν τη χώρα, την Ελλάδα στην Πίνδο το ’40, που την απελευθέρωσαν συμμετέχοντας στην Εθνική Αντίσταση, έστω κι αν -όπως σωστά αναφέρθηκε και πριν- τους είπαν και «τουρκόσπορους», τους είπαν και πολλά άλλα όταν πρωτοήρθανε. Είναι τώρα Μικρασιάτες και Πόντιοι και Μοραΐτες και Μακεδόνες και Θρακιώτες και Ρουμελιώτες και Θεσσαλοί και Ηπειρώτες και Κρητικοί και νησιώτες. 
Κάποιοι ξαναπηγαίνουν εκεί, στη χαμένη πατρίδα τους, να δουν το προγονικό τους σπίτι, αν υπάρχει, ή να ζωντανέψουν τις μνήμες τους. Όπως κι από την άλλη μεριά υπάρχουν κάποιοι Τούρκοι που πηγαίνουν στα Χανιά και σε άλλα μέρη της Ελλάδας να βρουν τα δικά τους περπατήματα. Αυτό δεν είναι ένα γραφικό κατάλοιπο της ιστορίας. Είναι ίσως μια γέφυρα που μπορεί να συμβάλει στη συνεννόηση. 
Γιατί όπως, μεταξύ άλλων, πέρυσι από αυτό εδώ το Βήμα είπε ο Μανώλης Γλέζος, γείτονας λαός θα παραμείνει γείτονας στον αιώνα των αιώνων. Από τον σπίτι του πατέρα σου, αν διαφωνείς με τον πατέρα σου, μπορείς να φύγεις. Ο πατέρας μπορεί να διώξει το παιδί του. Ένα ζευγάρι μπορεί να χωρίσει. Από το γείτονα λαό δεν μπορείς να χωρίσεις. Θα βρίσκεσαι συνέχεια μαζί του. 
Μόνη λύση είναι η αναγνώριση από όλους, αλλά όχι το μίσος ανάμεσα σε λαούς. Μόνη λύση είναι η συνεννόηση, αλλά όχι η λήθη. Είναι αυτά, ειδικά σήμερα, επιτακτικά, αναγκαία και επίκαιρα, για να γίνει μόνη λύση η ειρήνη. Και για να υπάρξει ειρήνη, όντως πρέπει να υπάρχει δικαιοσύνη.
Ευχαριστώ.
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Τον λόγο έχει ο συνάδελφος, Βουλευτής Λάρισης του ΠΑΣΟΚ κ. Φίλιππος Σαχινίδης.</ChairmanSpeech>
<Speech><Parlmember>ΦΙΛΙΠΠΟΣ ΣΑΧΙΝΙΔΗΣ</Parlmember>: Σας ευχαριστώ, κύριε Πρόεδρε.
Το 1998 η Βουλή των Ελλήνων όρισε τη 14η Σεπτεμβρίου ως Ημέρα Μνήμης της Γενοκτονίας των Ελλήνων της Μικράς Ασίας. 
Συμπληρώθηκαν ενενήντα δύο χρόνια από τη χρονιά που ο Ελληνισμός της Μικράς Ασίας και του Πόντου εκδιώχθηκε με βία ή υποχρεώθηκε να εγκαταλείψει τη γη των προγόνων του, μετά τη μεγάλη ήττα που υπέστη ο Ελληνικός Στρατός. Το διάστημα που μεσολάβησε από τα τραγικά γεγονότα της Μικρασιατικής Καταστροφής είναι μεγάλο. Αυτό μάς επιτρέπει να αναγνωρίσουμε πως η Μεγάλη Ιδέα, ο εθνικός διχασμός, τα πολιτικά λάθη, οι γεωπολιτικοί σχεδιασμοί των μεγάλων και ισχυρών δυνάμεων της εποχής οδήγησαν στηΝ ήττα αυτή του Ελληνισμού και της Ελλάδος. Έτσι χάθηκε ο Ελληνισμός από τη γη της Ιωνίας και του Πόντου μετά από παρουσία αιώνων. 
Οι κοινωνικές και οικονομικές συνέπειες της Μικρασιατικής Καταστροφής υπήρξαν μεγάλες και επηρέασαν σε σημαντικό βαθμό στη διαμόρφωση της ταυτότητας της σύγχρονης Ελλάδος. Η Ελλάδα, τότε των πέντε εκατομμυρίων κατοίκων, οικονομικά καθυστερημένη, που συμμετείχε σε πολέμους για περισσότερο από δέκα χρόνια, κλήθηκε να αντιμετωπίσει το μεγάλο πρόβλημα της αποκατάστασης των προσφύγων που ξεπερνούσαν το ένα εκατομμύριο. 
Οι δυσκολίες που αντιμετώπισαν οι πρόσφυγες με την έλευσή τους στην Ελλάδα, είχαν ως αποτέλεσμα -μόνο μεταξύ Σεπτεμβρίου 1922 και Ιουλίου 1923- να χάσουν τη ζωή τους περισσότερες από εβδομήντα χιλιάδες πρόσφυγες. 
Γρήγορα η Ελλάδα κατανόησε ότι η αποκατάσταση των προσφύγων προϋπέθετε εξωτερική βοήθεια. Έτσι απευθύνθηκε στην Κοινωνία των Εθνών για τη δανειοδότησή της και με πρωτόκολλο που υπογράφηκε στις 29 Σεπτεμβρίου του 1923 ιδρύθηκε η Επιτροπή Αποκατάστασης Προσφύγων. Ο σπουδαιότερος κοινωνικός στόχος ήταν η ένταξη των προσφύγων στην ελληνική κοινωνία, προσπάθεια καθόλου εύκολη, καθώς οι αντιθέσεις προσφύγων και γηγενών ήταν παρούσες στην οικονομική, κοινωνική και πολιτική ζωή του τόπου. 
Το επίθετο «πρόσφυγας» είχε υποτιμητική και περιφρονητική σημασία, ενώ οι γηγενείς αμφισβητούσαν ακόμη και την ελληνικότητα των προσφύγων. Μία δεκαετία αργότερα, μόνο το 1/3 των προσφύγων είχε εξασφαλίσει ένα στοιχειώδες επίπεδο διαβίωσης, το άλλο 1/3 χρειαζόταν πρόσθετη βοήθεια για να σταθεί στα πόδια του, ενώ οι υπόλοιποι πρόσφυγες δεν είχαν σημειώσει καμμία πρόοδο. Μόλις που επιβίωναν. Ήταν καταχρεωμένοι. Τελικά, με τον καιρό και παρά την τεράστια καταστροφή που υπέστησαν, οι πρόσφυγες κατάφεραν να ξανασταθούν στα πόδια τους και να χτίσουν ό,τι έχασαν. Βοήθησαν στην πολιτική, κοινωνική και οικονομική ανάκαμψη της Ελλάδας. 
Εξίσου σημαντική ήταν η πολιτισμική τους συνεισφορά. Οι πρόσφυγες της Μικράς Ασίας, όπως και οι υπόλοιποι του Πόντου και της ανατολικής Θράκης, με τις διηγήσεις, τα τραγούδια και τους χορούς τους, πέτυχαν να κρατήσουν ζωντανή την αγάπη για τις χαμένες πατρίδες, τη Σμύρνη, το Αϊβαλί, το Ικόνιο, την Καισάρεια, την Τραπεζούντα και τη Σαμψούντα. Κράτησαν ζωντανή τη μνήμη για τις θυσίες και την καταστροφή του μικρασιατικού Ελληνισμού. 
Αν, λοιπόν, κάτι πρέπει να μας διδάξει η καταστροφή του Ελληνισμού της Μικράς Ασίας και του Πόντου είναι ότι η Ελλάδα πρέπει να διεκδικεί τον σεβασμό από τους γείτονές της και εμείς οφείλουμε να σεβόμαστε τους γείτονές μας. Αυτό προϋποθέτει ότι η Ελλάδα κάνει ό,τι χρειάζεται σήμερα, για να μπορεί να στέκεται μόνη της στα πόδια της, να μην εξαρτάται από άλλους. 
Ανήκω στη δεύτερη γενιά μίας οικογένειας προσφύγων από τον Πόντο, που εγκαταστάθηκαν στην περιοχή της Ελασσόνας μαζί με πρόσφυγες από τη Μικρά Ασία. Θεωρώ χρέος μου, χρέος όλων ημών που εκπροσωπούμε το ελληνικό έθνος στη Βουλή, να υπενθυμίζουμε τι συνέβη στους Έλληνες της Μικράς Ασίας και να κρατάμε ζωντανή τη μνήμη των χαμένων πατρίδων. 
Αιωνία η μνήμη όλων των Ελλήνων Μικρασιατών, όλων των Ελλήνων του Πόντου που χάθηκαν, με τη μεγάλη αυτή καταστροφή του Ελληνισμού!
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Καλαντζής</Parlmember>): Τον λόγο έχει, εκ μέρους των Ανεξάρτητων Ελλήνων, η Βουλευτής Α΄ Αθήνας, κυρία Έλενα Κουντουρά.</ChairmanSpeech>
<Speech><Parlmember>ΕΛΕΝΑ ΚΟΥΝΤΟΥΡΑ</Parlmember>: Ευχαριστώ πολύ, κύριε Πρόεδρε.
Έχω την τιμή, εκ μέρους της Κοινοβουλευτικής Ομάδας των Ανεξαρτήτων Ελλήνων, να κάνω αυτήν τη σύντομη αναφορά στη 14η Σεπτεμβρίου, ως Ημέρα Μνήμης για τη Μικρασιατική Καταστροφή. 
Σχεδόν εκατό χρόνια πέρασαν από τότε και θα έλεγε κανείς ότι η μνήμη γέρασε μαζί με τους ανθρώπους. Κι όμως, νιώθω ότι το αίμα που χύθηκε εκείνα τα χρόνια δεν υπάρχει μόνο στις γενιές των προσφύγων του ξεριζωμού, αλλά έχει περάσει στο DNA όλων των Ελλήνων. Κι εγώ κουβαλάω μέσα μου αυτό το DNA αλλά και τις μνήμες του μικρασιατικού ξεριζωμού, αφού και ο παππούς μου και η γιαγιά μου γεννήθηκαν στον Πόντο και τη Μικρά Ασία. Η γιαγιά μου, μία παιδική ψυχούλα μόλις οκτώ ετών, κυριολεκτικά πετάχτηκε σαν σκουπίδι σε ένα καράβι στο λιμάνι της Σμύρνης, όταν οι νεότουρκοι έσφαξαν όλη την οικογένειά της. Στο καράβι αυτό της προσφυγιάς συνάντησε τον παππού μου, με τον οποίο δέθηκαν και ξεκίνησαν μαζί, κατατρεγμένοι και πάμφτωχοι, με βάσανα και αγώνα μια νέα ζωή στα χώματα της μητέρας Ελλάδας. 
Θυμάμαι όταν ήμουν μικρή τα λόγια της γιαγιάς μου και τις ιστορίες τις οποίες μού έλεγε από τις σύντομες παιδικές της μνήμες, όταν μου περιέγραφε την όμορφη γειτονιά και το σπίτι που ζούσε στη Σμύρνη, μέχρι τη στιγμή που μπροστά στα μάτια της σκότωσαν τους γονείς της, την οικογένειά της, μέχρι το ξεριζωμό του 1922. 
Τόνοι μελάνης έχουν γραφτεί από τότε για τα αίτια που οδήγησαν στα γεγονότα της Μικρασιατικής Καταστροφής, αναλύοντας λαθεμένες στρατιωτικές και πολιτικές επιλογές της εποχής ή συμφέροντα ξένων παραγόντων σε μια συστηματική προσπάθεια εξόντωσης του ελληνικού στοιχείου στη Μικρά Ασία. 
Παράλληλα αναπτύχθηκε μια πολιτική εθνικής λήθης στο πλαίσιο της ειρηνικής συνύπαρξης των δύο λαών, Ελλάδας-Τουρκίας. Ο πολιτικός κόσμος είχε επιλέξει να ξεχαστούν τα πάντα. Η ιστορική επιστήμη τα είχε θέσει στο περιθώριο. Η τέχνη έκανε πολλές αναφορές μέσα από περιθωριακές εκδηλώσεις ενώ και η εκπαίδευση αδιαφορούσε για την ορθή αναφορά των γεγονότων στα βιβλία μας. 
Σας θυμίζω, όπως πολύ σωστά ειπώθηκε, ότι το 1998 η Βουλή μας ομόφωνα, αφού συζήτησε προηγουμένως, καθιέρωσε τη 14η Σεπτεμβρίου ως ημέρα εθνικής μνήμης της γενοκτονίας των Ελλήνων της Μικράς Ασίας. Στη θυσία, όμως, και στο βωμό της διατήρησης των καλών σχέσεων με τη γείτονα χώρα η ιστορία δεν αλλάζει. Η αλήθεια και τα πραγματικά γεγονότα που συνέβησαν εκεί, η τραγωδία δηλαδή της Μικρασιατικής Καταστροφής δεν αλλάζει. Είναι μια γενοκτονία. Η ιστορική μνήμη για ένα λαό αποτελεί κύριο παράγοντα για τη συγκρότηση και διατήρηση της συλλογικής και της εθνικής του ταυτότητας αλλά παράλληλα και ηθικό χρέος. Λαός χωρίς μνήμη είναι λαός χωρίς ταυτότητα. 
Ευχαριστώ πολύ. 
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Και εμείς ευχαριστούμε. 
Τον λόγο έχει εκ μέρους της Χρυσής Αυγής ο Βουλευτής Α΄ Θεσσαλονίκης κύριος Γρέγος.</ChairmanSpeech> 
<Speech><Parlmember>ΑΝΤΩΝΙΟΣ ΓΡΕΓΟΣ</Parlmember>: Ευχαριστώ, κύριε Πρόεδρε. 
Βέβαια δεν πρέπει να κάνουμε πολιτική αντιπαράθεση σήμερα, ωστόσο για να διορθώνουμε κάποια πράγματα να πω ότι όταν εκδόθηκε εκείνο το «βιβλίο» που μιλούσε για συνωστισμό, θυμάστε ποιος ήταν πρωθυπουργός. Ήταν ο κ. Καραμανλής και Υπουργός η κ. Γιαννάκου, αν θυμάμαι καλά. 
Μια από τις πιο θλιβερές επετείους της νεότερης ελληνικής ιστορίας είναι αυτή της κατάρρευσης του Μικρασιατικού Μετώπου που οδήγησε στη στρατιωτική ήττα και στη συντριβή αλλά και στον ξεριζωμό εκατοντάδων χιλιάδων Ελλήνων από την μικρασιατική γη. Τα ιστορικά γεγονότα του Αυγούστου – Σεπτεμβρίου του 1922 έχουν καταγραφεί στο σύνολό τους με τον τίτλο «Μικρασιατική καταστροφή».
Η ήττα του 1922 μπορεί να συγκριθεί με αυτήν του 1453 και να θεωρηθεί ως μεγαλύτερη, γιατί με αυτήν ξεριζώθηκε η από χιλιάδων ετών ελληνική παρουσία στην ιωνική γη. Οι τραγικές σκηνές από τη Σμύρνη του ’22 μπορούν και συγκινούν εκατό χρόνια μετά.
Ήταν πρωί του Σαββάτου, 27 Αυγούστου, που οι πρώτοι έφιπποι Τσέτες -άτακτοι βάρβαροι αιμοδιψείς τούρκοι πολεμιστές- μπήκαν στη Σμύρνη. Τη διοίκηση της πόλης ανέλαβε ο γνωστός ως «χασάπης της Σμύρνης», ο Νουρεντίν. Από το ίδιο βράδυ άρχισαν να γίνονται λεηλασίες και φόνοι. Την επόμενη μέρα και ενώ άρχισαν να καταφθάνουν στην πόλη τούρκικες τακτικές δυνάμεις, οι σφαγές και οι λεηλασίες άρχισαν να συστηματοποιούνται στις ελληνικές και στην αρμένικη συνοικία. Τα πλοία που ήταν κοντά στην προκυμαία δεν δέχονταν κανέναν πρόσφυγα. Οι Σμυρνιοί, άλλοι μένουν κλεισμένοι στα σπίτια τους και άλλοι σπεύδουν να βρουν προστασία σε νεκροταφεία και εκκλησίες.
Ηρωική μορφή στην τραγωδία της Σμύρνης στάθηκε ο Μητροπολίτης Χρυσόστομος. Όταν οι Τούρκοι εισήλθαν στη Σμύρνη ο Χρυσόστομος παρέμενε σε αυτήν, αρνούμενος να φύγει μαζί με τις άλλες ελληνικές αρχές και ακόμα και μετά την είσοδο των Τούρκων ο Ιεράρχης αρνήθηκε τη μεσολάβηση ξένων διπλωματών που προθυμοποιήθηκαν να τον βοηθήσουν να φύγει. Παρέμεινε μόνος, όρθιος, ιωνικός στύλος, η μόνη ελληνική αρχή στην πόλη που κατεκλύζετο από τους βαρβάρους του Κεμάλ.
Ο βαρβαρικός τουρκικός όχλος με πέτρες και ξύλα χτυπούν τον Χρυσόστομο. Τον κτυπούν ανελέητα, του ξεριζώνουν τα γένια κι ένας τούρκος χαμάλης του βγάζει με ένα μαχαίρι το μάτι. Ο Χρυσόστομος αιμόφυρτος, σιωπηρός, περήφανος, χωρίς να ικετεύει και να λυγίζει στον εχθρό, σέρνεται από το πλήθος και αφήνει την τελευταία του πνοή αναφωνώντας «Θεέ μου!».
Με τον θάνατο του Χρυσοστόμου ο Νουρεντίν έδωσε το σύνθημα στον όχλο, στους άτακτους Τούρκους και στον τακτικό στρατό. Αυτό που θα επακολουθούσε θα ήταν ένα οργανωμένο σχέδιο των Τούρκων προκειμένου να καεί ολόκληρη η Σμύρνη. Η πυρκαγιά που εξαπλώθηκε σάρωσε όλη την Πόλη αφήνοντας, όμως, άθικτη την εβραϊκή και την τουρκική συνοικία και επεκτάθηκε σε πλάτος δύο μιλίων.
Οι Έλληνες μοναδική σωτηρία πλέον έχουν τη θάλασσα. Σκηνές φρίκης εκτυλίχθηκαν τις ημέρες που εμαίνετο η πυρκαγιά, ενώ η προκυμαία είχε γεμίσει πτώματα και η θάλασσα είχε γίνει κατακόκκινη από το αίμα. 
Η καταστροφή έχει ολοκληρωθεί. Επισήμως κανένα από τα αγκυροβολημένα πλοία των συμμάχων δεν βοήθησε τους Έλληνες. Ο διεθνής Τύπος υποβάθμισε το γεγονός της καταστροφής και της φρικαλεότητας των Τούρκων. Οι ξένοι έδειξαν μια ασυγχώρητη αδιαφορία και κράτησαν κατ’ ουσίαν εχθρική στάση. 
Αρχές Σεπτεμβρίου ολοκληρώθηκε η καταστροφή της Μικράς Ασίας. Ο αριθμός των θυμάτων δεν είναι δυνατόν να εξακριβωθεί με ακρίβεια και οι διάφοροι ερευνητές, ιστορικοί και ειδικοί δίνουν διαφορετικούς αριθμούς. Πάντως, ανέρχονται σε εκατοντάδες χιλιάδες. Ο αριθμός των προσφύγων ανήλθε σε ένα εκατομμύριο τετρακόσιες χιλιάδες Έλληνες που ξεριζωμένοι από τη γη τους αναζήτησαν στην κυρίως Ελλάδα καταφύγιο. 
Πώς οδηγηθήκαμε, όμως, σε αυτήν την καταστροφή; Ποια είναι τα αίτια που οδήγησαν έναν νικητή στρατό στην ταπεινωτική ήττα και τη συμφορά του 1922; 
Είναι σίγουρα συνδυασμός πολλών αιτιών που λειτούργησαν παράλληλα και οδήγησαν στην καταστροφή. Επιγραμματικά να πούμε μερικά:
Η διχόνοια του ελληνικού λαού. 
Η εχθρική στάση των συμμάχων. 
Οι εκλογές του Νοεμβρίου του 1920 που προκήρυξε ο Βενιζέλος μεσούσης της μικρασιατικής εκστρατείας. 
Η διάσωση και το γιγάντωμα του Κεμάλ και του στρατού του μέσω της μεγάλης βοήθειας που έλαβε από την Σοβιετική Ένωση και τον Λέων Τρότσκι. 
Η διείσδυση της κομμουνιστικής προπαγάνδας στο στράτευμα με ενέργειες σαμποτάζ και παρότρυνση προς λιποταξία. 
Να πούμε εδώ ότι οι κομμουνιστές χαρακτήριζαν την εκστρατεία σαν αποικιακό πόλεμο. 
Η εγκληματική, προδοτική παρότρυνση αστικών κύκλων στην Αθήνα. 
Η κόπωση ενός ανίκητου για δέκα χρόνια στρατού. 
Ολιγωρίες και σφάλματα στρατηγικής πολιτικών και στρατιωτικών. 
Τα πολιτικά κόμματα μετά το 1922 δέχτηκαν την καινούρια κατάσταση και ονόμασαν τις ελληνικές εστίες της ιωνικής γης «χαμένες πατρίδες». 
Από γενέσεώς του το Εθνικιστικό Λαϊκό Κίνημα - Χρυσή Αυγή δεν αποδέχεται τον ηττοπαθή γκιαούρικο όρο «χαμένη πατρίδα». Για μας όσα χρόνια κι αν περάσουν, όποιες κι αν είναι οι συνθήκες, δεν θα υπάρξουν ποτέ «χαμένες πατρίδες» μα «σκλαβωμένες πατρίδες» που ζητούν από εμάς την απελευθέρωσή τους. 
Κάποια νοσηρά μυαλά υποστηρίζουν την ελληνοτουρκική φιλία. Εμείς δεν πιστεύουμε σε καμμιά ελληνοτουρκική φιλία, αλλά συνεχίζουμε να τιμούμε και ποτέ να μην ξεχνάμε. 
Επειδή αναφέρθηκε ο εισηγητής της Νέας Δημοκρατίας στο αντιρατσιστικό νομοσχέδιο θα κλείσω με αυτό. 
Θα πω ξανά από το Βήμα της Βουλής ότι πολύ πιθανόν να ζήσουμε νέες τραγωδίες μια που η Κυβέρνηση με το αντιρατσιστικό νομοσχέδιο ανοίγει την κερκόπορτα και έχει ένα σατανικό σχέδιο, αυτό της ισλαμοποίησης της Ελλάδας αλλά και όλης της Ευρώπης. Αυτά τα σχέδια πρέπει να τα ματαιώσουμε.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Τον λόγο έχει εκ μέρους της Δημοκρατικής Αριστεράς η Βουλευτής Α΄ Θεσσαλονίκης, η συνάδελφος κ. Ασημίνα Ξηροτύρη.</ChairmanSpeech> 
<Speech><Parlmember>ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ</Parlmember>: Κύριε Πρόεδρε, κύριοι Υπουργοί, κύριοι συνάδελφοι, η 14η Σεπτεμβρίου έχει καθιερωθεί με ομόφωνη απόφαση της Βουλής των Ελλήνων στις 24 Σεπτεμβρίου 1998 ως ημέρα εθνικής μνήμης της γενοκτονίας και του ξεριζωμού των Ελλήνων της Μικράς Ασίας. 
Τα εγκλήματα που διέπραξαν οι Νεότουρκοι κατά τη διάρκεια των εθνικών εκκαθαρίσεων κορυφώθηκαν με τον πυρπολισμό της Σμύρνης στις 14 Σεπτεμβρίου 1922. Εκατοντάδες χιλιάδες άνθρωποι εξοντώνονται από τα πάτρια εδάφη της Μικράς Ασίας ενώ άλλοι σέρνονται στην προσφυγιά. 
Με την καταστροφή της Μικράς Ασίας ολοκληρώνεται η συστηματική προσπάθεια του κεμαλικού στρατού για την εξόντωση του ελληνικού στοιχείου από τα χώματα της Μικράς Ασίας και σηματοδοτείται η καταστροφή μιας αστείρευτης πηγής, της ελληνικής σοφίας, των επιστημών και των τεχνών. Μια διαδρομή πολιτισμού με αφετηρία τον Όμηρο, τον Ηρόδοτο, το Θαλή και με τέρμα τον Σεφέρη και τον Βενέζη. 
Πεντακόσιες χιλιάδες νεκροί μένουν πίσω, τραγικά θύματα μιας από τις πιο συστηματικές εκκαθαρίσεις που γνώρισε η παγκόσμια ιστορία. Εκατοντάδες χιλιάδες άλλοι, είτε με τη βία είτε για να διασωθούν, συμβιβάζονται. 
Ενάμισι εκατομμύριο, όμως, πρόσφυγες επιστρέφουν στα πάτρια εδάφη, μπολιάζοντάς τα με τον δυναμισμό και την προοδευτικότητά τους. Οι πρόσφυγες από την Σμύρνη, την Έφεσο, το Αϊβαλί, ολόκληρη την Ιωνία, συμμετέχουν όχι μόνο στην οικοδόμηση της σύγχρονης Ελλάδος και τη διαμόρφωση της ελληνικής πολιτιστικής ταυτότητάς της, αλλά αποτελούν έναν κορμό για τη θεμελίωση ενός ομογενοποιημένου κράτους. Χρειάστηκε χρόνος, επιμονή και υπομονή για να εξασφαλίσει η Ελλάδα έστω και τα στοιχειώδη προς το ζην σε αυτό το ενάμισι εκατομμύριο πρόσφυγες. 
Υπερήφανοι, όμως, και εργατικοί έδειξαν υπομονή, θάρρος και πείσμα, πέτυχαν την ουσιαστική ένταξή τους και προσέφεραν στην Ελλάδα.
Σήμερα, ενενήντα δύο χρόνια μετά, μπορούμε, ίσως, να ομολογήσουμε ότι η Μικρασιατική Καταστροφή υπήρξε η μεγαλύτερη τραγωδία στην ιστορία του ελληνικού έθνους, καθώς για πρώτη φορά ο ελληνικός κόσμος περιορίστηκε στα γεωγραφικά όρια του στενού ελλαδικού χώρου. 
Η 14η Σεπτέμβρη είναι μέρα πένθους και μνήμης. Το να θυμηθούμε, λοιπόν, τα γεγονότα της δραματικής εκείνης περιόδου, των διωγμών, της γενοκτονίας και του ξεριζωμού, που στους νεότερους έχουν φτάσει σαν μια μακρινή ηχώ από τις αφηγήσεις των γονιών και των παππούδων μας και να αποτίσουμε φόρο τιμής, αποτελεί εθνικό αλλά και ηθικό χρέος. Η διατήρηση της μνήμης είναι πολιτική, κοινωνική και πολιτισμική αναγκαιότητα. Από τέτοιου είδους ιδεολογικές μονομέρειες, φασιστικές, ναζιστικές συμπεριφορές, υπέφερε επανειλημμένα η ανθρωπότητα η οποία συνεχίζει να απειλείται και σήμερα.
Στο πλαίσιο αυτό ας επιδιώξουμε όλοι μαζί να δημιουργήσουμε ισχυρά αναχώματα που θα αποτρέψουν την επανάληψη ενεργειών καταπάτησης των στοιχειωδών ανθρώπινων δικαιωμάτων. Οφείλουμε να ενημερώσουμε και να διδάξουμε τη νέα γενιά για τις τραγικές συνέπειες του πολέμου, για τα αγαθά της ειρήνης και να καλλιεργήσουμε τη συλλογική συνείδηση, γιατί οι λαοί που δεν γνωρίζουν και δεν μαθαίνουν την ιστορία τους, είναι καταδικασμένοι να ξαναζήσουν και άλλες, τραγικές σελίδες της πορείας τους ή να μην καταφέρουν ποτέ να συμβιώσουν αρμονικά με τις γειτονικές τους χώρες, οι οποίες –όπως σωστά σημείωσε και άλλος συνάδελφος- δεν αλλάζουν.
Η Δημοκρατική Αριστερά τιμά τα εκατοντάδες χιλιάδες θύματα του μικρασιατικού Ελληνισμού, αγωνίζεται για να κρατήσει τη μνήμη ζωντανή, για να διατηρήσει ζωντανό τον μικρασιατικό Ελληνισμό, αναπόσπαστο στοιχείο της ελληνικής μας ταυτότητας.
Ευχαριστώ.
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Και εμείς ευχαριστούμε.
Από το Κομμουνιστικό Κόμμα Ελλάδας ο συνάδελφος Βουλευτής Β΄ Αθηνών κ. Σπυρίδων Χαλβατζής έχει τον λόγο.</ChairmanSpeech>
<Speech><Parlmember>ΣΠΥΡΙΔΩΝ ΧΑΛΒΑΤΖΗΣ</Parlmember>: Κύριε Πρόεδρε, η ημέρα μνήμης για την μικρασιατική τραγωδία αποτελεί μια ευκαιρία να βγάλουμε μια σειρά από σημαντικά συμπεράσματα από την Μικρασιατική Καταστροφή. Είναι συμπεράσματα χρήσιμα και για το σήμερα και για την τραγική κατάσταση που βιώνει η εργατική τάξη και τα λαϊκά στρώματα εξαιτίας του καπιταλιστικού συστήματος και για την αναζήτηση διεξόδου -αν υπάρχει- από την καπιταλιστική κρίση προς όφελος του λαού.
Ο απολογισμός της τραγωδίας γνωστός: Πενήντα χιλιάδες νεκροί, εβδομήντα πέντε χιλιάδες τραυματίες, ενάμισι εκατομμύριο πρόσφυγες. Αυτό αποτελεί τον φρικιαστικό απολογισμό από τη συμμετοχή της ελληνικής αστικής τάξης στα ιμπεριαλιστικά σχέδια στην ευρύτερη περιοχή με πρόσχημα την προστασία των Ελλήνων της Μικράς Ασίας.
Οι αιτίες αυτού του δράματος πρέπει να αναζητηθούν στην επιλογή της Ελλάδας να προχωρήσει τότε στην προσάρτηση νέων εδαφών με στόχο τη διεύρυνση της εσωτερικής αγοράς, μία επιλογή που εντάχθηκε στους συνολικότερους σχεδιασμούς των νικητριών δυνάμεων του Α΄ Παγκοσμίου Πολέμου για να βάλουν στο χέρι τα πετρέλαια της Μουσούλης και να ελέγξουν την ευρύτερη περιοχή. Έχουμε τότε τη χρεοκοπία της στρατηγικής της Μεγάλης Ιδέας. 
Εκτός από την αστική τάξη βαρύτατες ευθύνες έχουν το λαϊκό κόμμα και το κόμμα των φιλελευθέρων, δηλαδή τόσο οι βασιλικοί όσο και οι αντιβασιλικοί που με την μικρασιατική τραγωδία βύθισαν στο αίμα και τη δυστυχία τον λαό. 
Ανεξάρτητα από το πώς ο καθένας χαρακτηρίζει αυτά τα γεγονότα, αβίαστα προκύπτει το πανθομολογούμενο συμπέρασμα ότι πρόκειται για μία καταστροφή αθώων ανθρώπων που πλήρωσαν με αίμα και βάσανα τους ιμπεριαλιστικούς σχεδιασμούς για την υλοποίηση της Μεγάλης Ιδέας.
Το Κομμουνιστικό Κόμμα Ελλάδας, ναι, ήταν το μοναδικό κόμμα που αντιτάχθηκε στον άδικο πόλεμο, που προειδοποίησε τον λαό και πάλεψε όσο μπορούσε για να αποτραπεί αυτός ο πόλεμος, αψηφώντας τις διώξεις. 
Τότε, θυμίζουμε, φυλακίστηκε ολόκληρη η κεντρική Επιτροπή του ΚΚΕ, φυλακίστηκαν και εξορίστηκαν πολλά στελέχη του κόμματος. Και αυτή η στάση του αποτελεί τίτλο τιμής για το Κομμουνιστικό Κόμμα Ελλάδος που ανταποκρίνεται στα συμφέροντα του λαού μας. 
Ο σοβινισμός και η καλλιέργεια του μίσους ταιριάζει στην αστική τάξη και στα κόμματα τύπου Χρυσή Αυγή που τον πριμοδοτούν. 
Ακόμα, το Κομμουνιστικό Κόμμα Ελλάδας είναι το μοναδικό κόμμα που στάθηκε με ειλικρίνεια και συνέπεια στο πλευρό των προσφύγων, αντιπάλεψε τον ρατσισμό, τον σοβινισμό και την ξενοφοβία που καλλιεργούνταν από πολλές πλευρές. Ήδη προηγουμένως αναφέρθηκαν φράσεις για τουρκόσπορους και τουρκομερίτες. 
Γι’ αυτόν ακριβώς τον λόγο είναι ιδιαίτερα αποκαλυπτική για το σήμερα η στάση των λεγόμενων «πατριωτών», των εθνικιστών της εποχής ενάντια στους πρόσφυγες, που τους προπηλάκιζαν, που τους δίωκαν, που τους καταδίωκαν συνεχώς. 
Είναι επίκαιρο και για το σήμερα, γιατί αναπτύσσονται πολεμικές επιχειρήσεις στην Ουκρανία, προετοιμάζεται ιμπεριαλιστική επέμβαση στη Συρία, διαμορφώνονται προϋποθέσεις για μία γενικότερη πολεμική ανάφλεξη στην ευρύτερη περιοχή. Πρόκειται για έναν πόλεμο που αφορά το μοίρασμα των αγορών, τον έλεγχο των κοιτασμάτων πετρελαίου και φυσικού αερίου, τον έλεγχο των δικτύων μεταφοράς τους, συνολικά τον έλεγχο της ευρύτερης περιοχής στο πλαίσιο των σφοδρότατων ενδοϊμπεριαλιστικών ανταγωνισμών. 
Θα δημιουργηθούν όχι χιλιάδες, αλλά εκατομμύρια πρόσφυγες, νέοι πρόσφυγες, στην περιοχή από αυτήν την εξέλιξη. Ο ελληνικός λαός δεν έχει κανένα συμφέρον από έναν τέτοιο πόλεμο. Συμφέρον έχει μόνο η πλουτοκρατία που σήμερα μιλάει για το πώς θα μετατραπεί η Ελλάδα σε ενεργειακό κόμβο, ενώ τότε μιλούσε για τη Μεγάλη Ιδέα, αυτή δηλαδή η πλουτοκρατία που είναι υπεύθυνη και για την καπιταλιστική κρίση. Είναι η τάξη που κερδίζει και από τον πόλεμο και από την ειρήνη, ενώ η εργατική τάξη και τα φτωχά λαϊκά στρώματα υποφέρουν και στον πόλεμο και την ειρήνη. 
Η αστική τάξη για τα δικά της συμφέροντα, που τα ονομάζει «συμφέροντα της πατρίδας», προχωρεί σε τέτοιες δράσεις. 
Να, λοιπόν, γιατί κατά την άποψη του Κομμουνιστικού Κόμματος Ελλάδας η πάλη του λαού μας πρέπει να κατευθύνεται στη μη συμμετοχή της Ελλάδας σε ενδεχόμενο ιμπεριαλιστικό πόλεμο, στην αποδέσμευση της χώρας από το ΝΑΤΟ και την Ευρωπαϊκή Ένωση, στην απομάκρυνση όλων των ξένων βάσεων και πρώτα απ’ όλα της Σούδας, στην επιστροφή των στρατιωτικών τμημάτων που βρίσκονται σε διάφορες χώρες. 
Κι επειδή, κύριε Πρόεδρε, ο πόλεμος δεν είναι τίποτα άλλο παρά η συνέχιση της ίδιας πολιτικής με πολεμικά μέσα, εμείς λέμε καθαρά όχι στο ενδεχόμενο εμπλοκής της Ελλάδας σε ένα νέο ιμπεριαλιστικό πόλεμο. Ο ελληνικός λαός δεν πρέπει να χύσει το αίμα του για τα συμφέρονται της αστικής τάξης, να μην την εμπιστευθεί, καθώς και την όποια κυβέρνηση της, αλλά να αγωνιστεί για ριζικές αλλαγές για την Ελλάδα. Διότι μόνο αυτές οι ριζικές αλλαγές σε επίπεδο εξουσίας, οικονομίας και κοινωνίας μπορούν να τον γλιτώσουν από τη φτώχεια, την εξαθλίωση και τις οδύνες του πολέμου. Μόνο έτσι μπορεί να υπάρξει ειρήνη στην ευρύτερη περιοχή. 
Σας ευχαριστώ. 
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Από τους Ανεξάρτητους Δημοκρατικούς Βουλευτές ο Βουλευτής Β΄ Αθήνας κ. Βασίλειος Καπερνάρος έχει τον λόγο.</ChairmanSpeech> 
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Κύριε Πρόεδρε, θα αναφερθώ σε μία φράση σας που με άγγιξε συναισθηματικά, σε μία φράση σας όπου είπατε για δάκρυα πόνου.
Αν έλεγα στη μακαρίτισσα τη μάνα μου από την Παλαιά Αρτάκη της Κυζίκου της Προποντίδας, όταν μαζί με τη μητέρα της -δύο ετών η μάνα μου- τις εξέβαλε η θάλασσα στην πόλη της Καβάλας ότι σήμερα αποτίνουμε φόρο τιμής σε αυτήν την επέτειο, δίνοντας η ελληνική Βουλή τρία λεπτά για να κάνουμε αναφορά σε αυτήν την ιστορική ημέρα, αν έλεγα ότι στο αντιρατσιστικό νομοσχέδιο που περάσαμε πρόσφατα δεν τολμήσαμε να βάλουμε μέσα επωνύμως ότι η Μικρασιατική Καταστροφή είναι γενοκτονία κι αν της έλεγα ότι η ΝΕΡΙΤ δεν αφιέρωσε μέχρι σήμερα, μέχρι τώρα που μιλάμε, καθόλου, ούτε ένα λεπτό -ως αναφορά- σε αυτήν την επέτειο, θα τη στενοχωρούσα πολύ. Γι’ αυτό δεν θα στρέβλωνα την αλήθεια, αλλά θα της την απέκρυπτα. Γιατί; Διότι είναι υποκρισία να λέμε κατ’ αυτήν την έννοια ότι σήμερα αποτίνουμε φόρο τιμής. 
Θα κάνω μια εναλλακτική αναφορά σε σχέση και με αυτά που είπαν οι προλαλήσαντες συνάδελφοι απλώς και μόνο για να θυμίσουμε τι είπαν ορισμένα πρόσωπα και ορισμένες προσωπικότητες σε σχέση με αυτή την επέτειο και με αυτήν την τραγική πραγματικότητα εκείνου του καιρού. 
Κατ’ αρχάς, συμβολικά να πούμε ότι ο ελληνισμός από την αρχαιότητα αναπτύχθηκε και μεγαλούργησε ταυτόχρονα και στις δύο πλευρές του Αιγαίου. Γι’ αυτό και ο αετός έχει ένα κεφάλι αριστερά και ένα κεφάλι δεξιά. Γι’ αυτό και ο δικέφαλος αετός κοιτάζει την Ανατολή και τη Δύση έκπαλαι.
Η Μικρασιατική Καταστροφή ήταν η μεγαλύτερη εθνική καταστροφή, γιατί οδήγησε στην απαγκίστρωσή μας από έναν εκ των δύο βασικών πυλώνων του ζωτικού εθνικού μας χώρου. Αυτό είναι σημείο αναφοράς στο όλον του συντριπτικού αριθμού ιστορικών. 
Ας πούμε, όμως, τι είπαν και κάποιοι άλλοι: 
Η Διδώ Σωτηρίου έγραψε: «Η πτώση της Κωνσταντινούπολης για το έθνος μας δεν είχε τέτοια σημασία, όπως αυτή η έξοδος του Ελληνισμού από ολόκληρη την Ανατολή». 
Ο Γάλλος συγγραφέας Εντουάρντ Πουώ είπε: «Χιλιάδες δυστυχείς υπάρξεις, συσσωρευμένες κατά μήκος της προκυμαίας, ρίχτηκαν στη θάλασσα. Σε μεγάλο μήκος του λιμανιού εκατοντάδες πτωμάτων είχαν γεμίσει τη θάλασσα, ώστε να μπορεί κανείς να βαδίσει πάνω σε αυτά. Τους επιπλέοντες τούς αποτελείωναν οι Τούρκοι με σπαθιά και ξύλα. Αναρίθμητες υπάρξεις, προπαντός γυναίκες, παιδιά και γέροντες, εσφάγησαν μέσα σε αίσχιστες θηριωδίες». 
Ο Αμερικανός Πρόξενος Τζον Χόρτον γράφει στο βιβλίο του «Η κατάρα της Ασίας»: «Ο Έλληνας Μητροπολίτης της Σμύρνης Χρυσόστομος δολοφονήθηκε και κατακρεουργήθηκε μπροστά στα μάτια του στρατηγού Νουρεντίν, ο οποίος τον παρέδωσε στον τουρκικό όχλο. Εβιοπράγησαν επάνω του, του ξερίζωσαν τη γενειάδα, τον χτύπησαν με ρόπαλα και μαχαιριές ωσότου πέθανε και ύστερα τον έσυραν σβαρνίζοντάς τον επάνω στους δρόμους. Το μοναδικό του φταίξιμο ήταν ότι ήταν Έλλην, με μεγάλο πατριωτισμό και ευγλωττία, που επιθυμούσε την πρόοδο της φυλής του και εργαζόταν για το σκοπό αυτό». 
Ο Χόρτον, πέρα από το μαρτύριο του Χρυσοστόμου, μας δίνει και συγκλονιστικά στιγμιότυπα από την καταστροφή της Σμύρνης, που αποτέλεσε το πρότυπο του Χίτλερ για την καταστροφή της Βαρσοβίας. 
Ας πάμε τώρα σε δύο άλλα πρόσωπα. «Μην ξεχνάτε ότι η Θεσσαλονίκη είναι η πόλη που κηρύχθηκε η επανάσταση των νεότουρκων. Εδώ ιδρύθηκε η Τουρκική Δημοκρατία». Μπουτάρης, Δήμαρχος Θεσσαλονίκης! 
Σας αξίζει η τροπολογία, που ξέχασε να παραιτηθεί και είχε ασυμβίβαστο για την υποψηφιότητά του και την επαναφέρατε την Παρασκευή που την επομένη Κυριακή ήταν οι εκλογές και τον κάνατε δήμαρχο. 
«Στις 27 Αυγούστου 1922 ο τουρκικός στρατός μπαίνει στη Σμύρνη. Χιλιάδες Έλληνες συνωστίζονται στο λιμάνι προσπαθώντας να μπουν στα πλοία και να φύγουν για την Ελλάδα». Αυτό είναι από το βιβλίο της Ιστορίας της ΣΤ΄ Δημοτικού. Δεν αναφέρομαι στην κυρία συγγραφέα. Απαξιώ! 
Στη Μικρά Ασία σφαγιάστηκαν εξακόσιες χιλιάδες Έλληνες και ενάμισι εκατομμύριο εκδιώχθηκαν στην Ελλάδα. Χάσαμε τον Ελληνισμό της Μικράς Ασίας που είχε υψηλή μορφωτική και οικονομική στάθμη. 
Λέει ο Σεφέρης: «Σβήνοντας ένα κομμάτι από το παρελθόν είναι σαν να σβήνεις και ένα αντίστοιχο κομμάτι από το μέλλον». Αυτό δεν θα το κάνουμε ποτέ γιατί «Όσο είναι ο κλέφτης ζωντανός, Τούρκο δεν προσκυνάει και αν πέσει το κεφάλι του, δεν μπαίνει σε ταγάρι. Τον παίρνουν οι σταυραετοί και θρέφουν τα παιδιά τους, να κάνουν πήχες τα φτερά και σπιθαμές τα νύχια». Αυτό είναι ελληνικό δημοτικό τραγούδι. 
Τελειώνοντας και αναφερόμενος πάντοτε στη φράση σας, αξιότιμε κύριε Πρόεδρε, για τα δάκρυα πόνου που είπατε, θέλω να σας διαβάσω κάτι, γιατί ο Τούρκος δεν αλλάζει. Θα αναφερθώ σε ένα δημοσίευμα που υπάρχει αυτήν τη στιγμή «κρεμασμένο» στα «ΕΠΙΚΑΙΡΑ». Το έχει γράψει στο περιοδικό «ΕΠΙΚΑΙΡΑ», που «τρέχει» αυτήν τη στιγμή και μπορείτε να το προμηθευτείτε, ένας πρέσβης επί τιμή, ο κ. Περικλής Νεάρχου. Θα παραθέσω από εκεί τι κάνουν σήμερα και τι γίνεται, έτσι ως απότιση φόρου τιμής σε αυτήν τη μνήμη.
«Με την εφαρμογή της οδηγίας για το άσυλο η αναχαίτιση και ο έλεγχος της λαθρομεταναστεύσεως είναι πρακτικά ανέφικτος. Οι δουλέμποροι δεν αναλαμβάνουν κανένα κίνδυνο. Οδηγούν τους λαθρομετανάστες μέχρι τα ελληνικά χωρικά ύδατα και μετά τους εγκαταλείπουν, αφού προηγουμένως τους έχουν δασκαλέψει, μόλις δουν το σκάφος του Ελληνικού Λιμενικού Σώματος, είτε να βυθίσουν τη λαστιχένια βάρκα τους είτε να πέσουν στη θάλασσα με σωσίβια που αγοράζουν προηγουμένως στις τουρκικές ακτές. Αν η αποστολή περιλαμβάνει μεγάλο αριθμό λαθρομεταναστών και πολλά γυναικόπαιδα, αρκεί η προώθηση του πρόχειρου πλεούμενου μέχρι τα ελληνικά χωρικά ύδατα. Οι τουρκικές αρχές είτε κάνουν στραβά μάτια είτε συμπράττουν απροκάλυπτα στην προώθηση των λαθρομεταναστών στην Ελλάδα. Η πολιτική αυτή είναι παλαιά και ασκείται απορρήτως από τις μυστικές υπηρεσίες της Τουρκικής Χωροφυλακής JITEM. 
Η πολιτική αυτή εξυπηρετεί το στόχο της διασπάσεως της εθνικής συνοχής της Ελλάδος και της γεωπολιτικής μεταλλάξεως του ελληνικού εθνικού χώρου με την εγκατάσταση ξένων πληθυσμών, ιδιαίτερα μουσουλμανικών. 
Προσφάτως, υπεγράφη κατ’ αρχάς μεταξύ Τουρκίας και Ευρωπαϊκής Ένωσης συμφωνία για την επανεισδοχή στην Τουρκία των λαθρομεταναστών που εισέρχονται την Ευρώπη από τα σύνορά της. Η Τουρκία απέσπασε ως αντάλλαγμα την κατάργηση για τους Τούρκους υπηκόους της υποχρεώσεως θεωρήσεως βίζας και το δικαίωμα ελεύθερης κυκλοφορίας στην Ευρώπη. Η συμφωνία αυτή θα τεθεί σε ισχύ από το 2017».
Σας ευχαριστώ πολύ, κύριε Πρόεδρε. Πιστεύω ότι θα το κουβαλάμε κρίμα στην ψυχή μας που τη Μικρασιατική Καταστροφή, όπως και τις άλλες γενοκτονίες, των Ποντίων, των Θρακών και των Αρμενίων δεν τις αναφέραμε ονομαστικά στο νόμο που περάσαμε προχθές και πιστεύω ότι κάποια στιγμή όσοι υπερψήφισαν αυτόν το νόμο θα έχουν μεταφυσική αγωνία, για να δικαιολογήσουν αυτή την πράξη στα παιδιά τους. 
Σας ευχαριστώ για άλλη μια φορά.
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Τον λόγο έχει ο Πρόεδρος κ. Απόστολος Κακλαμάνης, επί προεδρίας του οποίου ψηφίσαμε το 1998….</ChairmanSpeech>
<Speech><Parlmember>ΑΠΟΣΤΟΛΟΣ ΚΑΚΛΑΜΑΝΗΣ</Parlmember>: Κύριε Πρόεδρε, δεν ξέρω γιατί επί ογδόντα χρόνια η Βουλή των Ελλήνων δεν είχε προχωρήσει στην επιβαλλόμενη για πολλούς λόγους αναγνώριση της γενοκτονίας των χριστιανικών πληθυσμών και των άλλων μειονοτήτων της Οθωμανικής Αυτοκρατορίας ή θα μπορούσε κανείς να ισχυριστεί, να υποθέσει πολλούς λόγους. 
Αυτό που έχει σημασία είναι ότι το 1994 η Βουλή των Ελλήνων ανεγνώρισε πρώτα τη Γενοκτονία των Ποντίων, εν συνεχεία το 1996 τη Γενοκτονία των Αρμενίων και το 1998 τη Γενοκτονία των Μικρασιατικών Πληθυσμών. 
Θέλω να υπογραμμίσω ότι θα ήταν πολύ χρήσιμο σε όλους μας να διαβάσουμε τα Πρακτικά της Βουλής εκείνων των συνεδριάσεων, στις οποίες είχα την τιμή να προεδρεύσω, ως Πρόεδρος του Σώματος. Τότε θα συνειδητοποιήσουμε ότι πολλά από τα οποία ακούγονται έκτοτε, κάθε φορά που γίνεται μία τιμητική συνεδρίαση, με όλο και λιγότερο αριθμό παρισταμένων Βουλευτών, άλλο ήταν το πνεύμα. 
Επαναλαμβάνω, αυτό προκύπτει από τα Πρακτικά των συνεδριάσεων. Επίσης προκύπτει ότι μίλησαν, όχι μόνο εκπρόσωποι των κομμάτων, αλλά δεκάδες Βουλευτών. Την ίδια περίοδο είχαμε στη Σομαλία, στο Σουδάν και αλλού γενοκτονίες. Την ίδια περίοδο ήδη η Ένωση Ακαδημαϊκών έκανε έκκληση για τις γενοκτονίες σε όλα τα Κοινοβούλια. 
Και σήμερα πιστεύω ότι αυτό που προέχει είναι, αναδεικνύοντας αυτά τα γεγονότα, να κάνουμε το καθήκον μας ως μια σύγχρονη δημοκρατία, μια πολιτισμένη πραγματικά χώρα, απέναντι στη σημερινή Τουρκία, τους διαδόχους εκείνων οι οποίοι διέπραξαν αυτές τις γενοκτονίες. 
Πρέπει να συμφιλιωθούν με την ιστορία τους, να αναγνωρίσουν ό,τι υπάρχει ως στίγμα για την ίδια την ιστορία τους, δεδομένου ότι ζητούν και θέλουν να προχωρήσουν ως πλήρη μέλη της ευρωπαϊκής οικογένειας. 
Θα ήθελα, χωρίς να προσθέσω τίποτε άλλο, διότι όσα ελέχθησαν για τους Ποντίους αδελφούς μας, τους Αρμενίους αυτάδελφούς μας, τους Μικρασιάτες, τους Θράκες ήταν σωστά, να πω μόνο κάτι το οποίο δεν είναι ίσως γνωστό στο Κοινοβούλιό μας -αν και ορισμένοι ελάχιστοι συνάδελφοι έχουμε αναφερθεί- στη γενοκτονία των Ασσυρίων. 
Πρέπει να θέσω υπ’ όψιν του Σώματος -αφού καταθέσω και για τα Πρακτικά και για το Προεδρείο και σε όλα τα μέλη που απευθύνεται- την έκκληση της Πανελλήνιας Ένωσης Ασσυρίων, η οποία επικαλείται και το ψήφισμα του Ευρωπαϊκού Κοινοβουλίου. 
(Στο σημείο αυτό ο Βουλευτής κ. Απόστολος Κακλαμάνης καταθέτει το προαναφερθέν έγγραφο, το οποίο έχει ως εξής:
(Να φωτογραφηθεί η σελ. 82)</Speech>
<Speech><Parlmember>ΑΠΟΣΤΟΛΟΣ ΚΑΚΛΑΜΑΝΗΣ</Parlmember>: Επίσης, θα καταθέσω και τα Πρακτικά της συνεδριάσεως της 27-9-2006, που με αυτό ακριβώς το πνεύμα το Ευρωπαϊκό Κοινοβούλιο, εξετάζοντας την πορεία της Τουρκίας προς την ολοκληρωτική ένταξή της στην Ευρωπαϊκή Ένωση, επισημαίνει τις υποχρεώσεις της, μεταξύ των οποίων είναι, και επί λέξει αναφέρεται: «Να αναγνωρίσει το ιστορικό της παρελθόν». 
(Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Αφού η Τουρκία αμφισβητεί αυτά τα γεγονότα, να επιτρέψει στους επιστήμονες οι οποίοι ερευνούν τα αρχεία των τότε κεντρικών αυτοκρατοριών, όπως της Γαλλίας, της Αμερικής -δεν επιτρέπεται αυτό να γίνει στα αρχεία της Τουρκίας- τη συζήτηση και την έρευνα για τα θέματα της γενοκτονίας των Ασσυρίων.
Τελειώνοντας, θα ήθελα να πω, κύριε Πρόεδρε, ότι ήταν λάθος, το οποίο απεδείχθη μετά από λίγες ημέρες. Αυτό συνέβη και το 1994 και το 1996, που η Βουλή όμως δεν υποχώρησε. Και τότε απειλούσαν οι γείτονές μας, για τους οποίους σωστά είπε ο κ. Γλέζος ότι δεν μπορούμε να πάψουμε να είμαστε γείτονες. Αλλά αρκεί να μας αφήσουν να είμαστε γείτονες. Στην Κύπρο δεν συμβαίνει αυτό.  
Και το ότι δεν αναφέρθηκαν ονομαστικά οι περιπτώσεις των γενοκτονιών των χριστιανικών, ελληνικών μειονοτήτων κ.α. –ανέφερα προηγουμένως- η απάντηση που είχαμε ήταν να μην επιτραπεί στην Ίμβρο η λειτουργία του Γυμνασίου για το οποίο είχε δώσει ήδη την άδεια η αρμόδια τουρκική υπηρεσία. 
Δυστυχώς αυτή είναι η νοοτροπία την οποία εγώ φοβούμαι ότι ενδυναμώνει και εμπνέει η θεωρία της αναθεώρησης της Συνθήκης της Λωζάνης και όλων εκείνων των διεθνών συνθηκών που επιβάλλουν στην Τουρκία να σεβαστεί τους πληθυσμούς και τις χώρες με τις οποίες γειτονεύει.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Και εμείς ευχαριστούμε, κύριε Πρόεδρε.
Τον λόγο έχει ο Πρόεδρος κ. Βύρων Πολύδωρας.</ChairmanSpeech>
<Speech><Parlmember>ΒΥΡΩΝ ΠΟΛΥΔΩΡΑΣ</Parlmember>: Θέλησα, κυρίες και κύριοι συνάδελφοι, να μετάσχω και εγώ σε αυτήν την εκδήλωση της απότισης φόρου τιμής, θεσπισμένα πια, ως μέλος του ελληνικού Κοινοβουλίου, με δική μου συνεισφορά σε αυτήν τη συζήτηση μία έκκληση να επικρατήσουν δύο αρχές. 
Στο πνεύμα των διατυπώσεων αυτού του επιμνημόσυνου λόγου, θα πρέπει να τηρείται μία έκφραση του συλλογικού υποκειμένου των Βουλευτών και κατ’ επέκταση του ελληνικού λαού, ότι πιστεύουμε εμείς οι Έλληνες και η Βουλή των Ελλήνων στην ειρηνική διαβίωση των λαών.
Αλλά αυτή η ειρηνική διαβίωση των δύο λαών πρέπει να καθαρίζει όλα τα ζιζάνια και όλες τις πονηρές σκέψεις κάθε υφής και κάθε προέλευσης. Δηλαδή, δεν νοείται να ανεχόμεθα την προκλητικότητα της Τουρκίας -είναι απαράδεκτο, είναι ανέντιμο εθνικά- ούτε να κάνουμε ότι δεν αντιλαμβανόμεθα τι σημαίνει η δήλωση του Έρογλου χθες, ότι είναι δύο κράτη που σημαίνει ότι ξανά ο Αττίλας προκαλεί την Ελλάδα και τα Ηνωμένα Έθνη και τη διεθνή νομιμότητα. Δεν είναι ανεκτό! Ούτε μπορώ να κάνω μνημόσυνα στη Βουλή μας για τη μνήμη, για τον πόνο, για το δάκρυ των αδερφών μας που έπεσαν, που εθυσιάστηκαν, που εσφαγιάσθησαν.
Και το δεύτερο, είναι χρήσιμο να μην λογοκρίνουμε την ιστορία κατά το δοκούν και από απόσταση ασφαλείας. Στην επιμνημόσυνη ευχή μας και διατύπωση απότισης του φόρου τιμής, θα πρέπει σε κάθε περίπτωση να μην διαμορφώνουμε ιστορικές αφαιρέσεις, οι οποίες ζημιώνουν τον εθνικό κορμό και το πνεύμα, τη συνείδηση του Ελληνισμού. 
Μια μικρή αναφορά που δεν εφωτίσθη: Δεν ήταν ένας τρελός μεγαλοϊδεατισμός. Διαβάστε τον Βενέζη. Πηγαίνουμε με τον Απόστολο Κακλαμάνη στη Νέα Ιωνία, για να δείτε –όλοι τα ξέρετε, αλλά να τα συνειδητοποιήσουμε ξανά- έναν κεκηρυγμένο, σχεδιασμένο, αποφασισμένο, διωγμό των Ελλήνων και των χριστιανικών πληθυσμών της Μικράς Ασίας και του Πόντου από το 1914, αμέσως μετά τη λήξη των Βαλκανικών Πολέμων.
Επίσης, να δείτε την Καππαδοκία να διώκεται με τεχνογνωσία εξαφάνισης, τους μακρείς δρόμους προς τα αλατωρυχεία της βαθιάς Ασίας, να δείτε την Σπάρτη της Πισιδίας, όπου είναι και η γενέτειρα του Ντεμιρέλ. Και είχα την ευκαιρία σε μια συνάντηση στο Νταβός να του μιλήσω για το ότι είμαστε συμπατριώτες –«είσαστε από τη Σπάρτη»- και ταυτόχρονα εγώ να του υπενθυμίσω ότι έγιναν δυστυχώς πρώιμοι διωγμοί των Σπαρταλήδων. 
Αυτά τα ιστορικά ανέκδοτα γιατί τα παραθέτω; Γιατί έχουμε στο μνημόσυνό μας την τεκμηρίωση. Το 1914 λέει ο Βενέζης «στον δρόμο προς τα αλατωρυχεία», δηλαδή τον εξοντωτικό, έχουμε τους Σπαρταλήδες, έχουμε τους Καππαδόκες, έχουμε τους Έλληνες του Ικονίου, όχι παρακαλώ από το 1922 που είναι η αφαίρεση. Φαντάζομαι να σας έδωσα το πνεύμα αυτού του επιχειρήματος. 
Έτσι, και γι’ αυτούς τους λόγους ευρέθηκε ο πατέρας μου το 1920 –και είμαι υπερήφανος γι’ αυτό- να είναι στρατιώτης πολεμιστής της Μικράς Ασίας. Δεν θα πούμε τίποτα; Δεν ήταν τίποτα συμμορίτες που πέρασαν απέναντι να πάνε να κάνουν κατάληψη γαιών και χωρών. Πήγαν για τους διωκομένους αδερφούς. Πέρασε το Σαγγάριο ύστερα. Καθώς ξέρετε, δύο στρατιωτικά δόγματα υπάρχουν. Το ένα είναι κρατάς το έδαφος, αλλά όπως είχε παραχωρηθεί, δηλαδή καταχωριστεί από τη Συνθήκη των Σεβρών, δεν αρκούσε για άμυνα το έδαφος της περιοχής της Σμύρνης και έπρεπε να λειτουργήσει το δεύτερο στρατιωτικό δόγμα. Αντέλεξαν πολλοί και ο Ιωάννης Μεταξάς ότι πρέπει να καταδιώξεις μέχρις εξοντώσεως τον εχθρό. Έτσι φτάσαμε να διαβούμε το Σαγγάριο. Και ύστερα με αλλεπάλληλες προδοσίες, διεθνούς και εσωτερικού επιπέδου, υποχωρήσαμε και από το Σαγγάριο. 
Έχω μια φωτογραφία του πατέρα μου με έναν συμπολεμιστή του Ρουσή από το Κοπανάκι της Μεσσηνίας που λέει «Μόλις διέβημεν τον Σαγγάριο», 22 Ιουλίου 1921. Μας μιλούσε γι’ αυτό. Μας μιλούσε με μια φυσική ευγένεια για τον Τούρκο που πολεμούσαν. Το έβλεπε και αναγνώριζε τις αρετές του στρατιώτη, του αντίπαλου πολεμιστή. Έτσι ήταν το πνεύμα του.
Εγώ είμαι έτοιμος να κηρύξω τη φιλία με την Τουρκία, αλλά όχι ως υποτελής. Αυτό είναι και το πνεύμα αυτού του μνημόσυνου που κάνουμε σήμερα. Ειρηνική συμβίωση των λαών, σταθερή ιστορική γνώση και συνείδηση. Και φυσικά είμαστε υπερήφανοι για την ιστορία αυτού του τόπου. Διότι η Μικρασία ήταν ελληνικός τόπος. Είναι ο τόπος των αγίων του 4ου μ.Χ. αιώνα. Όλη αυτή η σύνθεση των στοιχείων που ορίζουν τι σημαίνει Μικρασία στο νου μας, στην ψυχή μας.
 Όλα ξεκίνησαν από το Ματζικέρτ το 1071 με τον Ρωμανό Δ΄ τον Διογένη. Δεν είχαν σχέση με τη Μικρασία και με αυτές τις νότιες περιοχές οι Οσμανλήδες, δηλαδή οι Τουρκομάνοι με τον Αρπ Ασλάν αρχικά. Προδοσία βυζαντινή είναι του 1071 που έπαιξαν οι βυζαντινές κλίκες στην λίμνη Βαν της Αρμενίας, στο Ματζικέρτ. Όλα αυτά τα ξέρετε και τα ξέρουμε. Είναι η πικρή ιστορία. Αλλά είναι η Μικρασία, ήταν για τους Έλληνες, που μας ξερίζωσαν και υπήρξε γενοκτονία, ήταν αυτός ο τόπος δικός τους τόπος από τον Όμηρο, όπως ελέχθη από μία συνάδελφο προηγουμένως. 
Μια ιστορική υποσημείωση ίσως άνευ σημασίας, αλλά είναι μαρτυρία. Με ευνόησε η τύχη, το 1993, κύριε Πρόεδρε, κύριε Κακλαμάνη, ήμουν Υφυπουργός Εξωτερικών. Με μια γραμμή μηνύματος από τα Ηνωμένα Έθνη και με έναν ιστοριοδίφη σημαντικό για την υπόθεση του ποντιακού Ελληνισμού, τον Βλάση Αγτζίδη, είναι καθηγητής και τον ξέρετε όλοι, εκινητοποιήθηκα, επυροδοτήθηκα, θα έλεγα, στο να είμαι ο πρώτος Έλλην Υπουργός που μίλησε για τη Γενοκτονία των Ποντίων. Το 1994 ήρθε η πράξη της Βουλής για την αναγνώριση της Γενοκτονίας των Ποντίων.</Speech>
<Speech><Parlmember>ΒΑΣΙΛΕΙΟΣ ΚΑΠΕΡΝΑΡΟΣ</Parlmember>: Αλλά δεν έγινε νόμος, δεν αριθμήθηκε, δεν επικαλείται στα δικαστήρια.</Speech>
<Speech><Parlmember>ΒΥΡΩΝ ΠΟΛΥΔΩΡΑΣ</Parlmember>: Μιλάω για την πράξη της Βουλής και για την πράξη ενός Υπουργού. Άλλοι είχαν μιλήσει για τη Γενοκτονία και των Ποντίων και της Μικρασίας με πρώτον τον Ισαάκ Λαυρεντίδη.
Ξέρουμε πάρα πολύ καλά πρόσωπα και πράγματα, τα τιμούμε και δεν κάνουμε σύνοψη όλων των ιστορικών δεδομένων εδώ. Αποτίουμε φόρο τιμής. Είμαστε υπέρ της ειρηνικής συμβίωσης των λαών. Κανένας δεν θα μας αφαιρέσει το δικαίωμα να ανάψουμε κεράκι στη μνήμη των Ελλήνων, των συνελλήνων μας, κανένας δεν θα μας υποχρεώσει με μια λοβοτομή να τους ξεχάσουμε. Απαγορεύεται, όσο υπάρχει Έλληνας και ακόμη περισσότερο είναι ανεπίτρεπτο, να είμαστε φοβισμένοι σαν υποτελείς σε οποιονδήποτε Αττίλα που προκαλεί. Εδώ είμαστε ένας λαός και μια ψυχή ζώσα και εν εγρηγόρσει. Και να μη μαλώνουμε. 
Σας ευχαριστώ θερμά. 
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Εκ μέρους της Κυβέρνησης τον λόγο έχει η Υφυπουργός παρά τω Πρωθυπουργώ και Κυβερνητική Εκπρόσωπος κ. Σοφία Βούλτεψη.</ChairmanSpeech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember> (Υφυπουργός στον Πρωθυπουργό): Ευχαριστώ πολύ, κύριε Πρόεδρε. 
Διαφορετικά είχα προετοιμαστεί να μιλήσω σήμερα εδώ για την επέτειο, πιο αποφορτισμένα -το προσπαθώ πάντα- αλλά κάποιες από τις τοποθετήσεις που ακούστηκαν, πολλές από τις οποίες με βρίσκουν σύμφωνη, με κάνουν να αλλάξω λίγο τον λόγο μου. 
Ποντιακής καταγωγής κι εγώ από την πλευρά της μητέρας μου, έχοντας γεννηθεί σε ένα προσφυγικό σπιτάκι στο Κερατσίνι, μεγαλωμένη κοντά σε μια γιαγιά, τη γιαγιά Σοφία, που στη γενοκτονία έχασε τον πρώτο της άντρα, τρία αδέλφια που τα εκτέλεσαν μπροστά στα μάτια της οι Τσέτες και τέσσερα παιδιά που πέθαναν στην πορεία, μέχρι τα πλοία της σωτηρίας, πρέπει να σας πω ότι αισθάνομαι μεγάλη τιμή που μιλάω από το Βήμα της Βουλής για τη σημερινή επέτειο. 
Ωστόσο, θα σας πω ότι η γιαγιά και ο παππούς μου, Πόντιοι κι οι δύο, μάρτυρες της γενοκτονίας, με νεομάρτυρες μέσα στην οικογένειά τους, πάρα πολλά θύματα, δεν με δίδαξαν το μίσος για τον εχθρό. Αντίθετα, συνήθιζαν να μου λένε ότι ο εχθρός βρίσκεται μέσα μας και είναι ο εθνικός διχασμός. Μου έλεγαν πάντοτε ότι όλα αυτά τα έπαθαν ως αποτέλεσμα του εθνικού διχασμού, του γεγονότος δηλαδή ότι στις πιο δύσκολες στιγμές της πατρίδας μας λαός και ηγεσία βρίσκονταν διαιρεμένοι, βαθιά διχασμένοι, με αποτέλεσμα εθνικές καταστροφές. Άρα, πάρα πολλές φορές χρειάζεται να κοιτάμε και τη δική μας ιστορία, αυτή που έχουμε δημιουργήσει εμείς, όχι μόνο αυτά τα οποία έκαναν οι αντίπαλοί μας, οι εχθροί μας. 
Την Ημέρα Μνήμης της Γενοκτονίας του Μικρασιατικού Ελληνισμού, τη 14η Σεπτεμβρίου, που σήμερα τιμούμε, αποφράδα μέρα για τη Σμύρνη, που πυρπολήθηκε από τα κεμαλικά στρατεύματα, τη θυμόμαστε και σήμερα για να διδασκόμαστε, και εμείς και οι νεότεροι, να θυμόμαστε πάντα ότι εκείνη η καταστροφή, που στοίχισε πάνω από ένα εκατομμύριο νεκρούς συνολικά στις γενοκτονίες, στη μία γενοκτονία -πράγματι, συμφωνώ- εκείνη η καταστροφή που περιόρισε πάρα πολύ τα γεωγραφικά όρια της Ελλάδας είχε και συνέπειες και μετά, και μέσα στην πατρίδα, που χρειάστηκε να περιθάλψει ενάμισι εκατομμύριο πρόσφυγες, μια φτωχή Ελλάδα, που έβγαινε από πόλεμο και από μεγάλο διχασμό.
Θέλω, επίσης, να πω, εκ μέρους της Κυβέρνησης και σε σχέση με μερικά από αυτά που ακούστηκαν σήμερα, ότι η Ελλάδα υπερασπίζεται πάντοτε τα εθνικά της δίκαια. Δεν αλλάζει θέση στα εθνικά της θέματα, είτε υπάρχει η μία κυβέρνηση είτε υπάρχει η άλλη. Παραμένει σταθερή και επιζητεί λύσεις στο πλαίσιο του Διεθνούς Δικαίου, του ΟΗΕ και του ευρωπαϊκού κεκτημένου. Αυτήν τη στάση της η Ελλάδα την υπερασπίζεται με τον πλέον επίσημο τρόπο και από τα πιο επίσημα χείλη και στα διεθνή φόρα και στις διεθνείς συναντήσεις αλλά και στις διμερείς συναντήσεις, όπως είναι γνωστό.
Κυρίες και κύριοι συνάδελφοι, εκ μέρους της Κυβέρνησης, σε αυτόν εδώ τον ιερό χώρο του Κοινοβουλίου, που έχει αναγνωρίσει τις γενοκτονίες του Ποντιακού Ελληνισμού, του Ελληνισμού της Μικράς Ασίας, των Αρμενίων, εκφράζω κι εγώ τον σεβασμό στη μνήμη των θυμάτων, των άδικα σφαγιασθέντων και εκτοπισθέντων Ελλήνων, με την ευχή να παραμένει πάντα ο Ελληνισμός ενωμένος για να αντιμετωπίζει πάντα τους κινδύνους. 
Σας ευχαριστώ. 
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρίες και κύριοι συνάδελφοι, ολοκληρώθηκε η συζήτηση για την Ημέρα Μνήμης της Γενοκτονίας των Ελλήνων της Μικράς Ασίας και παρακαλώ τις κυρίες και τους κυρίους συναδέλφους να τηρήσουν ενός λεπτού σιγή. 
(Στο σημείο αυτό όρθιοι οι Βουλευτές τηρούν ενός λεπτού σιγή)
Αιωνία τους η μνήμη!</ChairmanSpeech>
<Speech><Parlmember>ΑΠΟΣΤΟΛΟΣ ΚΑΚΛΑΜΑΝΗΣ</Parlmember>: Αιωνία τους η μνήμη!</Speech>
<Speech><Parlmember>ΒΥΡΩΝ ΠΟΛΥΔΩΡΑΣ</Parlmember>: Αιωνία τους η μνήμη!</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρίες και κύριοι συνάδελφοι, εισερχόμεθα στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Αθλητικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας».
«Κατά» ψήφισε η Χρυσή Αυγή και «παρών» το Κομμουνιστικό Κόμμα Ελλάδας. 
Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας Πολιτιστικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Κράτους του Κατάρ».
Και σε αυτήν την κύρωση ο ΣΥΡΙΖΑ, οι Ανεξάρτητοι Έλληνες, η Δημοκρατική Αριστερά, το Κομμουνιστικό Κόμμα Ελλάδας και οι Ανεξάρτητοι Βουλευτές διατήρησαν επιφυλάξεις, ενώ το Κομμουνιστικό Κόμμα Ελλάδας ψήφισε «κατά». 
Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την παρεμπόδιση και πρόληψη της παράνομης εισαγωγής, εξαγωγής, διακίνησης και μεταβίβασης κυριότητας πολιτιστικών αγαθών». 
«Κατά» ψήφισε η Χρυσή Αυγή και διατήρησε επιφυλάξεις το Κομμουνιστικό Κόμμα Ελλάδος.
Σήμερα, λοιπόν, έχουμε να συζητήσουμε τρεις κυρώσεις συμβάσεων του Υπουργείου Πολιτισμού και Αθλητισμού. 
Όπως είναι γνωστό σε όλους, τον λόγο θα πάρουν όσοι εκπρόσωποι των κομμάτων έχουν διατυπώσει αντιρρήσεις ή έχουν δηλώσει «παρών». 
Προτείνω η συζήτηση να γίνει και για τις τρεις συμβάσεις σε μία ενότητα, ώστε να υπάρξει χρόνος να μπορέσουμε να συζητήσουμε.
Συμφωνεί το Τμήμα;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Μάλιστα, μάλιστα.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Το Τμήμα συνεφώνησε.</ChairmanSpeech>
<Speech><Parlmember>ΑΠΟΣΤΟΛΟΣ ΚΑΚΛΑΜΑΝΗΣ</Parlmember>: Ναι. Όσοι δεν συμφωνούν δεν μπορούν να πάρουν τον λόγο.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Βεβαίως, κύριε Πρόεδρε. 
Προτού δώσω τον λόγο στην εισηγήτρια του ΣΥΡΙΖΑ, θέλω να σας ανακοινώσω ότι η Γενική Γραμματέας της Κοινοβουλευτικής Ομάδας των Ανεξάρτητων Ελλήνων κ. Κουντουρά, ορίζει ως ειδικό αγορητή για τη συνεδρίασή μας τον Βουλευτή κ. Ιωάννη Δημαρά.
Ο Γραμματέας της Κοινοβουλευτικής Ομάδας της Χρυσής Αυγής, κ. Ζησιμόπουλος, ορίζει ως ειδικό αγορητή τον Βουλευτή Α’ Θεσσαλονίκης κ. Γρέγο και ως Κοινοβουλευτικό Εκπρόσωπο τον Βουλευτή Σερρών κ. Ματθαιόπουλο.
Ο Πρόεδρος της Δημοκρατικής Αριστεράς κ. Κουβέλης ορίζει ως Κοινοβουλευτική Εκπρόσωπο τη Βουλευτή Α’ Πειραιά κ. Ρεπούση.
Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Παφίλης ορίζει ως ειδικό αγορητή τον Βουλευτή κ. Κατσώτη.
Τέλος, ο Γραμματέας των Ανεξάρτητων Δημοκρατικών Βουλευτών, κ. Κουράκος, ορίζει ως ειδικό αγορητή τον Βουλευτή Β’ Αθηνών, κ. Τατσόπουλο.
Επειδή είπαμε ότι θα μιλήσουμε ως μια ενότητα, τον λόγο έχει για να μιλήσει για τις κυρώσεις που έχει επιφύλαξη η εισηγήτρια του ΣΥΡΙΖΑ κ. Άννα Χατζησοφιά.</ChairmanSpeech> 
<Speech><Parlmember>ΑΝΝΑ ΧΑΤΖΗΣΟΦΙΑ</Parlmember>: Ευχαριστώ, κύριε Πρόεδρε. 
Θα αναφερθώ στην Κύρωση της Συμφωνίας Πολιτιστικής Συνεργασίας μεταξύ της Κυβέρνησης και του Κράτους του Κατάρ.
Κύριε Υπουργέ, κάθε διακρατική συμφωνία της χώρας μας που αποσκοπεί στην ενίσχυση των σχέσεων φιλίας και συνεργασίας με άλλους λαούς, έχει κατ’ αρχήν την αμέριστη στήριξή μας. Εφόσον μάλιστα η συγκεκριμένη σύμβαση προβλέπει την ανταλλαγή καλλιτεχνικών και πολιτιστικών δραστηριοτήτων, θεωρούμε ότι τόσο η ελληνική κοινωνία όσο και εκείνη του Κατάρ, μπορούν υπό προϋποθέσεις να ωφεληθούν πολλαπλά, καθόσον η τέχνη μέσω της συγκίνησης που προσφέρει προάγει τις ανθρωπιστικές αξίες.
Εδώ θα μπορούσε να ανοίξει μία μεγάλη συζήτηση γύρω από το πόσον αυτές οι ανθρωπιστικές αξίες προστατεύονται από την Κυβέρνηση του Κατάρ, αλλά με αυτό το κριτήριο θα αποκλείονταν οι διακρατικές σχέσεις με πολλές χώρες –υπερβολικά πολλές θα έλεγα- και πιθανόν αρκετές χώρες να σημείωναν επιφυλάξεις για τη δική μας χώρα και την ποιότητα της δημοκρατίας τα τελευταία μνημονιακά χρόνια. 
Όμως, για να επανέλθουμε, κύριε Υπουργέ και κύριε Πρόεδρε, στην παρούσα συμφωνία, όπως επισημάναμε και κατά τη σχετική συζήτηση στην Επιτροπή Μορφωτικών Υποθέσεων, ορισμένα σημεία είναι ασαφή και συνεπώς χρήζουν διευκρινίσεως από την πλευρά της Κυβέρνησης.
Το πρώτο από αυτά, σχετίζεται με το κόστος των υποχρεώσεων που αναλαμβάνουμε ως κράτος για την υλοποίηση αυτής της συμφωνίας. Όπως αναφέρει η έκθεση του Γενικού Λογιστηρίου, η συνολική δαπάνη ανέρχεται σε 560.000 ευρώ για μία τριετία. Ποσό κατ’ αρχάς όχι υπέρογκο, αν και τα χρήματα αυτά λείπουν σημαντικά από τον εγχώριο πολιτισμό, που με τις κυβερνητικές πολιτικές της πλήρους ευθυγράμμισης στις επιταγές των δανειστών αλλά και των επιχειρηματικών και ολιγοπωλιακών συμφερόντων του χώρου, έχει οδηγηθεί σε ανθρωπιστική κρίση.
Όσον αφορά τον επιμερισμό αυτής της δαπάνης για την κάλυψη διαφόρων δραστηριοτήτων, διαβάζουμε ότι τα 500.000 ευρώ από τα 560.000 ευρώ προορίζονται για την ανταλλαγή μίας έκθεσης. Όχι γενικά για την ανταλλαγή εκθέσεων αλλά για μία συγκεκριμένη έκθεση. 
Αναρωτιόμαστε, λοιπόν, κύριε Υπουργέ, αν γνωρίζετε τι είδους έκθεση θα είναι αυτή. Λαογραφική, αρχαιολογική, σύγχρονης τέχνης; Ζητούμε να μας διαφωτίσετε, γιατί η αναφορά σε μία και μόνο έκθεση, η οποία θα στοιχίσει τα 10/11 του συνολικού κόστους, θα μπορούσε κάποιος –και όχι τόσο κακόπιστα- να ισχυριστεί ότι είναι φωτογραφική.
Πέραν αυτού, συμμεριζόμαστε τον προβληματισμό που διατύπωσε στην επιτροπή η εισηγήτρια της ΔΗΜΑΡ κ. Ρεπούση, σχετικά με ένα ακόμα ζήτημα οικονομικής φύσης. Το Γενικό Λογιστήριο του Κράτους στη σχετική έκθεση αδυνατεί να προσδιορίσει το ποσό που θα δαπανηθεί για τα έξοδα της κοινής επιτροπής του άρθρου 7, η οποία θα αναλάβει την υλοποίηση της συμφωνίας, αναφέροντας χαρακτηριστικά ότι δεν μπορεί να υπολογιστεί η δαπάνη, γιατί παραμένουν άγνωστα τα διάφορα πραγματικά γεγονότα, όπως ο αριθμός των συμμετεχόντων στην επιτροπή και ο τόπος και η συχνότητα των συναντήσεων.
Θα παρακαλούσαμε να μας δώσετε σχετικά στοιχεία, ώστε να γνωρίζουμε και εμείς ως αντιπρόσωποι του ελληνικού λαού, με ποιο ακριβώς ποσό καλούμαστε να τον επιβαρύνουμε με την παρούσα συμφωνία.
Επιπλέον, στο άρθρο 5 όπου γίνεται λόγος για την ίδρυση πολιτιστικών κέντρων της μίας χώρας στην επικράτεια της άλλης, δεν καθίσταται απολύτως σαφές τι είδους κέντρα θα είναι αυτά. Για παράδειγμα, θα έχουν ως αποκλειστικό σκοπό την προώθηση του πολιτισμού της χώρας τους ή θα πρόκειται επί της ουσίας για οργανισμούς, οι οποίοι με αφορμή τον πολιτισμό θα αναπτύσσουν επιχειρηματική δραστηριότητα; Με πιο απλά λόγια, μήπως πρόκειται για μπίζνες με προβιά πολιτισμού; 
Όμως, η βασική μας επιφύλαξη σχετίζεται με το περιεχόμενο του άρθρου 4 της συμφωνίας, που προβλέπει ότι τα δύο μέρη θα λάβουν τα αναγκαία μέτρα για την εφαρμογή του νόμου περί πνευματικής ιδιοκτησίας σύμφωνα με τις εθνικές τους νομοθεσίες. 
Στο σημείο αυτό ανακύπτει το εξής κρίσιμο ζήτημα. Το κράτος του Κατάρ έχει μεν κυρώσει με νόμο του 2000 τη βασική Διεθνή Σύμβαση για την προστασία της πνευματικής ιδιοκτησίας αλλά το γεγονός αυτό είναι αμφίβολο αν παρέχει επαρκή προστασία στους Έλληνες δημιουργούς. Και αυτό, γιατί η Διεθνής Σύμβαση Βέρνης-Παρισίου προβλέπει στο άρθρο 5 ότι οι δημιουργοί της χώρας προέλευσης του έργου, εξομοιώνονται προς τους υπηκόους της χώρας όπου ζητείται η προστασία, δηλαδή το έργο του Έλληνα καλλιτέχνη που θα παρουσιαστεί στο Κατάρ, δεν θα καλύπτεται από την ελληνική και ευρωπαϊκή νομοθεσία που παρέχουν υψηλό επίπεδο προστασίας της πνευματικής ιδιοκτησίας αλλά από τη νομοθεσία του Κατάρ.
Με βάση αυτά τα δεδομένα, οφείλουμε να υποβάλουμε το ερώτημα και στον κύριο Υπουργό που είναι εδώ σήμερα, εάν ενημερώθηκε -όπως ζητήσαμε στην επιτροπή- για τη σχετική νομοθεσία που ισχύει στο Κατάρ. 
Εφόσον διαβεβαιώσετε το Τμήμα ότι οι σχετικές διατάξεις παρέχουν ανάλογη προστασία με αυτήν του Ευρωπαϊκού Δικαίου, εμείς από την πλευρά μας μπορούμε, παρά τις υπόλοιπες επιφυλάξεις μας, να υπερψηφίσουμε τη συμφωνία. Σε διαφορετική, όμως, περίπτωση, είμαστε υποχρεωμένοι να προασπίσουμε τα δικαιώματα των Ελλήνων δημιουργών και να ψηφίσουμε «παρών». 
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κι εμείς ευχαριστούμε.
Τον λόγο έχει ο ειδικός αγορητής των Ανεξάρτητων Ελλήνων, ο συνάδελφος κ. Γιάννης Δημαράς.</ChairmanSpeech> 
<Speech><Parlmember>ΙΩΑΝΝΗΣ ΔΗΜΑΡΑΣ</Parlmember>: Ευχαριστώ, κύριε Πρόεδρε.
Επιτρέψτε μου να σας πω το εξής: Κατά τη διάρκεια της συζήτησης του θέματος που ανεπτύχθη, παρών ήταν ο κ. Ανδριανός, ο οποίος άκουσε όλους τους προβληματισμούς που έχουν σχέση με τη συμφωνία που έχει γίνει με το Κατάρ. 
Για την πρώτη διακρατική συμφωνία και για την τρίτη είπαμε ότι μακάρι και να υλοποιηθεί και να γίνει και να τη δούμε. Το ερώτημα που είχε παραμείνει και για το οποίο είχαμε διατυπώσει και επιφύλαξη, ήταν για τη συμφωνία με το Κατάρ, δηλαδή εάν και κατά πόσον τα πνευματικά δικαιώματα, διασφαλίζονται μέσω της νομολογίας, της θεσμικής λειτουργίας του Κατάρ ή της Ελλάδας. 
Επιφυλάχθηκε ο κ. Ανδριανός για να μας απαντήσει σήμερα. Πριν ακούσουμε την απάντηση της Κυβέρνησης διά του εκπροσώπου της, επιτρέψτε μου ακόμα και τώρα να διατηρώ την επιφύλαξη για το εάν και κατά πόσον θα ψηφίσουμε και τη δεύτερη αυτή διακρατική συμφωνία σε σχέση με το Κατάρ. 
Θέλω, όμως, να πω και δύο λόγια που έχουν σχέση με τον αθλητισμό και τους Ολυμπιακούς Αγώνες. Είμαι εξ εκείνων που υπερασπίστηκαν και υπερασπίζονται αυτό το ύψιστο κοινωνικό αγαθό της διεξαγωγής των Ολυμπιακών Αγώνων. Σας θυμίζω ότι πριν από τους Ολυμπιακούς Αγώνες που έγιναν στην Αθήνα, υπήρξε ένα ομόφωνο ψήφισμα του Οργανισμού Ηνωμένων Εθνών για την εκεχειρία. Ήταν το μοναδικό; Δεν ξέρω. Το ίδιο ψήφισμα όταν είχα την τιμή να το θέσω και στον ΟΑΣΕ, όπου παρίσταντο εξήντα πέντε κράτη, έγινε επίσης ομοφώνως αποδεκτό. 
Η δύναμη του αθλητισμού ως κοινωνική δύναμη -το ξέρετε πάρα πολύ καλά- είναι τεράστια και είναι ένα οχυρό και της κοινωνίας και της πατρίδας και του έθνους και της ιστορίας μας. Αυτό το απεμπολούμε ή πρέπει μήπως να γυρίσουμε πριν στον Ιδαίο Ηρακλή και στους προ-ολυμπιακούς αγώνες που εγένοντο στην Κρήτη; 
Θα τελειώσω με κάτι το οποίο γνωρίζετε πάρα πολύ καλά: Οι Ολυμπιακοί Αγώνες παρήκμασαν, όταν καταργήθηκαν εκτός των θρησκευτικών και άλλων πολιτικών διαπληκτισμών και για ένα άλλο λόγο. Παρήκμασαν επειδή εξειδικεύτηκαν και διότι εγένετο τότε χρήση ουσιών. Τότε! Όχι τώρα μόνο! 
Αυτό, λοιπόν, προσπαθούμε να το υπερασπιστούμε και όσο μας είναι δυνατό να το αντιμετωπίσουμε και πολιτικά και κοινωνικά και πολιτιστικά και όπως αλλιώς γίνεται. 
Τελειώνω με μία φράση από έναν μεγάλο Έλληνα διανοούμενο, τον Δημήτρη τον Μπόγρη, που εκτός των άλλων δεν έχει γράψει μόνο λογοτεχνήματα και θεατρικά έργα αλλά και ποιήματα. Έχει γράψει ένα ποίημα που λέγεται «Ωδή στον αθλητή που δεν ενίκησε».
Και τελειώνει λέγοντας: «Ίδια τιμή στο νικητή, ίδια στον ηττημένο». Πρώτος δεν μπορεί να υπάρξει ποτέ χωρίς τον τελευταίο, εκτός του Νέρωνα που κατά τη διάρκεια των Ολυμπιακών Αγώνων στην Ολυμπία δεν συμμετείχε παρά μόνο αυτός για να βγει πρώτος στις ιπποδρομίες έτσι όπως γίνονταν. 
Θα μπορούσα να σας πω πολλά για τους Ολυμπιακούς Αγώνες και για τον τρόπο που είχαν διεξαχθεί την εποχή εκείνη. Την προσπάθεια, όμως, του Υπουργείου να μπορέσει να τιθασεύσει τα αναβολικά και αυτό το φαρμάκι που δεν είναι μόνο φαρμάκι στο σώμα αλλά είναι φαρμάκι στην ψυχή και στο πνεύμα και έχει να κάνει με τους νέους Έλληνες αθλητές, θα την υπερασπιστώ. 
Θέλω, όμως, να ακούσω πριν ψηφίσω και το δεύτερο άρθρο της συμφωνίας με το Κατάρ, ποια είναι η νομική συμφωνία που διέπει τις σχέσεις μας με αυτούς. 
Ευχαριστώ πολύ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Τον λόγο έχει ο ειδικός αγορητής της Χρυσής Αυγής ο συνάδελφος κ. Αντώνης Γρέγος.</ChairmanSpeech> 
<Speech><Parlmember>ΑΝΤΩΝΙΟΣ ΓΡΕΓΟΣ</Parlmember>: Θα τοποθετηθούμε, κύριε Πρόεδρε, όπως και στην επιτροπή. 
Όσον αφορά την αθλητική συνεργασία με την Τουρκία, υποτίθεται –όπως λέει η αιτιολογική έκθεση- ότι προάγει τις καλές σχέσεις των δύο χωρών και αποτελεί το έναυσμα για αθλητικές συνεργασίες. 
Δεν μπορεί φυσικά κάτι τέτοιο να συμβεί με μια χώρα που κατέχει τη μισή Κύπρο, με μια χώρα που απαιτεί γκρίζες ζώνες και θέλει να βάλει πόδι στη Θράκη μας και το έχει κάνει ήδη, δυστυχώς, εν μέρει. Δεν μπορούμε να κάνουμε καμμία συνεργασία με μια χώρα που διαρκώς μας απειλεί. Μάλιστα, άκουσα και τις δηλώσεις του Προέδρου προχθές σχετικά με την Κύπρο. Άρα, δεν μπορούμε να συνεργαστούμε με την Τουρκία ούτε σε θέματα αθλητισμού. 
Όσον αφορά την κύρωση Συμφωνίας για την πολιτιστική συνεργασία με το Κατάρ, η οποία ήδη είχε υπογραφεί στις 29 Ιανουαρίου 2013, θεωρούμε ότι δεν έχουμε να αποκομίσουμε κάτι από μια τέτοια συμφωνία. 
Η προστασία και η ανάδειξη της πολιτιστικής κληρονομιάς, είναι κάτι που εννοείται ότι η πατρίδα μας πρέπει να υλοποιεί. Δεν βλέπουμε, όμως, πραγματικά πως μπορεί αυτό να υλοποιηθεί με κάποια συμφωνία με μια χώρα σαν το Κατάρ. Σεβόμαστε φυσικά την ιστορία, τον πολιτισμό και τα ιδιαίτερα ζητήματα του κάθε έθνους και ό,τι μπορεί η πατρίδα μας να αποκομίσει σχετικά με τον πολιτισμό αλλά με το Κατάρ δεν βλέπουμε κάποιο επίπεδο συνεργασίας. 
Επίσης, είναι γνωστό ότι το Κατάρ, παρά τις κατά καιρούς δεσμεύσεις εκπροσώπων του, στηρίζει κάποια ακραία ισλαμικά στοιχεία και γενικά προωθεί ένα σκληρό ισλαμικό μοτίβο. Με ένα τέτοιο κράτος θεωρούμε ότι δεν μπορούμε να έχουμε πολιτιστική συνεργασία. 
Τέλος, η πιο σημαντική για εμάς κύρωση είναι αυτή με τους Τούρκους, που αφορά την παρεμπόδιση και την πρόληψη της παράνομης εισαγωγής, εξαγωγής και διακίνησης και μεταβίβασης της κυριότητας πολιτιστικών αγαθών. Δυσκολεύθηκα πάρα πολύ να βρω δείγματα πολιτισμού των Τούρκων. Επιμένουμε κι εδώ ότι δεν μπορεί να υπάρξει καμμία συμφωνία σε τίποτα σχετικά με αυτά. 
Να πούμε πως είναι πάρα πολύ σημαντικό ότι τα κρούσματα κακοποίησης και λεηλασίας ελληνορθόδοξων ναών από τους Τούρκους –οι περισσότεροι των οποίων έχουν μεγάλη ιστορική και πολιτισμική αξία- αυξάνονται επικίνδυνα, γεγονός για το οποίο δυστυχώς δεν υπάρχει καμμία αντίδραση από ελληνικής πλευράς. 
Να πούμε και μερικά περιστατικά. Ένα από τα πιο πρόσφατα κρούσματα είναι η εκκλησία του Αγίου Γεωργίου στην περιοχή της Αλάνιας, η οποία είναι κοντά στη βυζαντινή πόλη της Αττάλειας στη μεσογειακή ακτή της Τουρκίας. Είναι μια εκκλησία του 19ου αιώνα. Κάποιοι βέβηλοι, προφανώς φανατικοί μουσουλμάνοι, επέδραμαν στην εκκλησία, έσπασαν την κεντρική πύλη, μπήκαν μέσα στον ιερό ναό και προέβησαν σε διάφορες βιαιοπραγίες. Μάλιστα, για να τρομοκρατήσουν τους ελάχιστους ορθόδοξους που συντηρούσαν την εκκλησία, έγραψαν στον εξωτερικό τοίχο την επιγραφή «θα καείτε στην κόλαση». 
Σκεφθείτε μόνο τι θα γινόταν, αν σε κάποιο τζαμί που λειτουργεί εδώ στην Ελλάδα -και στην Αθήνα, δυστυχώς, λειτουργούν πάρα πολλά τζαμιά σε πολλές περιοχές της πρωτεύουσας- έμπαιναν κάποιοι και έκαναν κάτι ανάλογο. 
Για να πάμε και στο θέμα της Κύπρου, μια από τις τραγικές και σίγουρα ανεπανόρθωτες συνέπειες της τουρκικής εισβολής και κατοχής στην Κύπρο, είναι η συστηματική καταστροφή της πολιτιστικής κληρονομιάς. Το 1974, η Τουρκία εισέβαλλε στην Κύπρο, κατέκτησε με τη βία των όπλων το 37% του εδάφους του νησιού, εξεδίωξε το 28% του ελληνοκυπριακού πληθυσμού και επέβαλλε και συντηρεί με το στρατό της –σήμερα περίπου τριάντα πέντε χιλιάδες- τον τεχνητό διαμελισμό του νησιού. Έτσι, τα ιστορικά και αρχαιολογικά μνημεία που βρίσκονται στην κατεχόμενη περιοχή έμειναν στο έλεος του κατακτητή. Σε αυτά τα χρόνια κατοχής που ξεπερνούν το 1/4 του αιώνα, επιβεβαιώνονται ολοένα και πιο πολύ οι στόχοι της Τουρκίας. Ήδη από το 1976, ένας Βρετανός δημοσιογράφος διαπίστωνε σε άρθρο του με τίτλο: «Ο βιασμός της Βόρειας Κύπρου» στην εφημερίδα «GUARDIAN» στις 6 Μαΐου 1976, μετά από επίσκεψή του στα κατεχόμενα, στα εξής: «Οι βεβηλώσεις και οι βανδαλισμοί είναι τόσο μεθοδικοί και εκτεταμένοι, που ισοδυναμούν με θεσμοθετημένο αφανισμό κάθε τι ιερού για τους Έλληνες».
Επίσης, το 1990, ο βυζαντινολόγος Κλάους Γκάλας, πραγματοποίησε ένα ταξίδι-έρευνα στην τουρκοκρατούμενη περιοχή της Κύπρου και εξετάζει την κατάσταση των ιστορικών μνημείων δίνοντας έμφαση στα χριστιανικά μνημεία. Διαπίστωσε ότι την πιο βίαιη και συστηματική βεβήλωση έχουν υποστεί οι εκκλησίες που αποτελούν τα πιο εμφανή σύμβολα αναγνώρισης της πολιτιστικής ταυτότητας του τόπου. Εκκλησίες έχουν καταστραφεί και λεηλατηθεί, όπως η Παναγία, ο Άγιος Γεώργιος στο Κατούπι, ο Αντιφωνητής, ο Άγιος Νικόλαος, η Αχειροποίητος και πλήθος άλλων. Τουλάχιστον πενήντα πέντε εκκλησίες έχουν μετατραπεί σε τεμένη. Άλλες περίπου πενήντα εκκλησίες και μοναστήρια κατεδαφίστηκαν ή μετατράπηκαν σε αποθήκες, στάβλους, ξενώνες, μουσεία, κινηματογράφους και δημόσια αποχωρητήρια. 
Δυστυχώς, ούτε οι διεθνείς συμβάσεις όπως αυτή της UNESCO για τα μέσα απαγόρευσης και παρεμπόδισης της παράνομης εισαγωγής και μεταφοράς ιδιοκτησίας πολιτιστικής περιουσίας του 1970 και οι απορρέουσες από αυτήν συμβατικές υποχωρήσεις της Τουρκίας, η οποία την έχει επικυρώσει ούτε η απόφαση της UNESCO του 1980 για την Κύπρο, στάθηκαν ικανές για να σταματήσουν την καταστροφή της πολιτιστικής μας κληρονομιάς.
Η Τουρκία και το παράνομο κατοχικό καθεστώς, περιφρονούν προκλητικά τις διεθνείς αυτές συμβάσεις. Είναι πια πρόδηλο ότι η συνεχιζόμενη και μεθοδική καταστροφή των πολιτιστικών μνημείων στις κατεχόμενες περιοχές, είναι μέρος μιας προσχεδιασμένης πολιτικής για εξαφάνιση κάθε ίχνους κυπριακής ιστορίας και πολιτισμού και μετατροπή των κατεχομένων σε μία ακόμη τούρκικη επαρχία στο πλαίσιο της προσπάθειας για πλήρη τουρκοποίηση. 
Ένα από τα πιο ιστορικά βυζαντινά νεκροταφεία της Κωνσταντινούπολης, με ιστορία χιλίων διακοσίων ετών λεηλατήθηκε και καταστράφηκε ολοσχερώς από διάφορους αρχαιοκάπηλους. Να μην ξεχνάμε την καταστροφή βυζαντινών μνημείων με αφορμή τις εργασίες που έγιναν με την προσθήκη νέας πτέρυγας στο ξενοδοχείο «FOUR SEASONS» στην Κωνσταντινούπολη. Σύμφωνα με καταγγελία Τούρκου αρχαιολόγου, κτίστηκε η πτέρυγα πάνω σε απομεινάρια βυζαντινών ανακτόρων. Ο ίδιος ο αρχαιολόγος κατήγγειλε ότι πολλές βυζαντινές εκκλησίες καταρρέουν και μετατρέπονται σε ψησταριές ή ακόμα και σε αποχωρητήρια. Και φυσικά, όπως ξέρετε, και η ιστορική Μονή Παναγίας Σουμελά έχει υποστεί τεράστιες φθορές. Με τις εργασίες δήθεν αναπαλαίωσης –γιατί στην ουσία πρόκειται για ένα τσιμεντάρισμα- που έγιναν, καταστράφηκαν τα ψηφιδωτά και άλλα κειμήλια της μονής. 
Τελειώνω και θέλω να πω ότι κάποιο άλλο στοιχείο που πρέπει να τονιστεί, είναι το γεγονός ότι η τούρκικη μαφία, εκμεταλλευόμενη την κατάσταση που έχει δημιουργηθεί στη Συρία, επιχειρεί εδώ και καιρό με οργανωμένο σχέδιο τη λεηλασία των βυζαντινών εκκλησιών και των σπάνιων ψηφιδωτών, τα οποία μεταφέρονται σε τουρκικό έδαφος και στη συνέχεια προωθούνται σε αγορές της Δύσης. 
Φυσικά, η πολιτιστική κληρονομιά κάθε λαού είναι ιερή και η δική μας πολιτιστική κληρονομιά είναι ιερή και κάθε βοήθεια για τη διάσωσή της είναι σίγουρα ευπρόσδεκτη. Όμως, με ένα κράτος το οποίο έχει στραμμένα τα κανόνια του προς εμάς, δεν μπορούμε να έχουμε καμμία τέτοια συνεργασία. 
Με αυτές τις σκέψεις καταψηφίζουμε και τις τρεις συμβάσεις. 
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Τον λόγο έχει η ειδική αγορήτρια της Δημοκρατικής Αριστεράς η συνάδελφος κ. Μαρία Ρεπούση.</ChairmanSpeech>
<Speech><Parlmember>ΜΑΡΙΑ ΡΕΠΟΥΣΗ</Parlmember>: Ευχαριστώ, κύριε Πρόεδρε.
Εμείς ταχθήκαμε υπέρ και στα δύο πρωτόκολλα συνεργασίας που αφορούν την Κυβέρνηση της Ελληνικής Δημοκρατίας και τη Δημοκρατία της Τουρκίας και στο πρωτόκολλο της αθλητικής συνεργασίας και στο πρωτόκολλο για την παρεμπόδιση και την πρόληψη της παράνομης εισαγωγής, εξαγωγής, διακίνησης και μεταβίβασης κυριότητας πολιτιστικών αγαθών. 
Θέλουμε μία χώρα ανοιχτή στις συνεργασίες. Θεωρούμε ότι η Ελλάδα δεν έχει κανένα λόγο να είναι φοβική και κλειστή στον εαυτό της, όπως υποστηρίζουν εδώ οι εκπρόσωποι της βαρβαρότητας. Είμαστε, κατ’ αρχάς, θετικοί για όλες τις συνεργασίες και για όλα τα πρωτόκολλα που υπογράφονται ανάμεσα στη χώρα μας και σε άλλες χώρες. 
Σε ό,τι αφορά την κύρωση της συνεργασίας ανάμεσα στη δική μας Κυβέρνηση και στην κυβέρνηση του κράτους του Κατάρ και εδώ είμαστε κατ’ αρχάς «υπέρ». Η Ελλάδα έχει πολύ φιλικές σχέσεις με το Κατάρ. Οι σχέσεις αυτές ξεκίνησαν το 1973 και συνεχίζονται. Υπάρχει αμοιβαία βούληση για περαιτέρω ανάπτυξη των διμερών σχέσεων των δύο λαών μέσω της ανταλλαγής επισκέψεων σε ανώτερο πολιτικό επίπεδο και συμπληρώνεται και όλο το συμβατικό πλαίσιο για το μνημόνιο συνεργασίας σε πολιτικό, πολιτιστικό και οικονομικό επίπεδο ανάμεσα στις δύο χώρες.
Επιπλέον, η κύρωση αυτή της πολιτιστικής συνεργασίας, πιστεύω ότι είναι πολύτιμη και για τη χώρα μας, καθώς πρόκειται για ένα εμιράτο, για μία κυβέρνηση, που είναι κυβέρνηση μιας μουσουλμανικής χώρας και άρα έχουμε κι εμείς όφελος να γνωρίσουμε τον άλλο, τον διαφορετικό πολιτισμό, που η χώρα αυτή έχει σε σχέση με τον δικό μας πολιτισμό.
Και στην επιτροπή εκφράσαμε επιφυλάξεις για τα άρθρα 7 και 4 της συμφωνίας. Μίλησαν και οι συνάδελφοι πριν και συμφωνούμε με τις επιφυλάξεις που έχουν εκφράσει και η κ. Χατζησοφιά εκ μέρους του ΣΥΡΙΖΑ και ο κ. Δημαράς για το ζήτημα της πνευματικής ιδιοκτησίας. Πράγματι, περιμένουμε μία απάντηση από τον Υπουργό κατά πόσο η εθνική νομοθεσία του Κατάρ είναι συμβατή με τη δική μας νομοθεσία σε ό,τι αφορά τα θέματα της προστασίας της πνευματικής ιδιοκτησίας. Από την απάντηση του Υπουργού θα εξαρτηθεί και η δική μας ψήφος.
Σε ό,τι αφορά το άρθρο 7, όπου προβλέπεται σύσταση κοινής επιτροπής για την υλοποίηση των άρθρων της συμφωνίας, θέλουμε σαφώς να αναφέρεται η έκθεση του Γενικού Λογιστηρίου του Κράτους ή ο Υπουργός να αναφερθεί στη δαπάνη. Συμφωνούμε με τις επιφυλάξεις και τα σχόλια ότι η δαπάνη αυτή θα πρέπει να είναι προσδιορισμένη. Αναφέρεται εδώ –ως προς την έκθεση του Γενικού Λογιστηρίου του Κράτους- ότι δεν μπορεί να προϋπολογιστεί η δαπάνη, διότι αυτή εξαρτάται από πραγματικά γεγονότα. Όλες οι δαπάνες εξαρτώνται από πραγματικά γεγονότα. Γιατί ειδικά αυτή η δαπάνη δεν μπορεί να προσδιοριστεί;
Επίσης, στο θέμα της έκθεσης –μία έκθεση 500.000 ευρώ- θα θέλαμε να ξέρουμε πως και τι είδους έκθεση σκέφτεστε και την προϋπολογίζετε στις 500.000 ευρώ.
Με αυτές τις επιφυλάξεις και αναμένοντας τις απαντήσεις σας, κύριε Υπουργέ, θα τοποθετηθούμε στο τέλος για το «υπέρ» ή το «παρών» ή το «κατά» σε σχέση με αυτήν τη σύμβαση.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κι εμείς ευχαριστούμε.
Τον λόγο έχει ο ειδικός αγορητής του Κομμουνιστικού Κόμματος Ελλάδας κ. Χρήστος Κατσώτης.</ChairmanSpeech>
<Speech><Parlmember>ΧΡΗΣΤΟΣ ΚΑΤΣΩΤΗΣ</Parlmember>: Ευχαριστώ, κύριε Πρόεδρε.
Θα αναφερθώ και στις τρεις συμφωνίες. 
Για την πρώτη, την κύρωση του Πρωτοκόλλου Αθλητικής Συνεργασίας μεταξύ της Ελλάδος και της Τουρκίας, θεωρούμε ότι η κύρωση του πρωτοκόλλου αυτού μπορεί να εκφράζει την πρόθεση, ώστε οι Ολυμπιακοί Αγώνες να είναι ένα αθλητικό γεγονός καθαρής συνείδησης, όπως λέγεται, όμως αυτό πιστεύουμε ότι είναι ένα ευχολόγιο.
Το άρθρο 4 του πρωτοκόλλου περιγράφει πράγματα, με τα οποία κανείς δεν μπορεί να έχει αντίρρηση. Όμως, όλα αυτά είναι χωρίς αντίκρισμα. Έχουμε την πείρα από τους Ολυμπιακούς Αγώνες. Η πείρα αυτή αποδεικνύει ότι στους Ολυμπιακούς Αγώνες κυριαρχούν, βάζουν τη σφραγίδα τους οι πολυεθνικές εταιρείες, που εκμεταλλεύονται τον αθλητισμό παγκόσμια, καθώς επίσης και αυτές που αξιοποιούν τον αθλητισμό και τις μεγάλες διοργανώσεις για να επεκτείνουν τη δράση τους. Διατηρούν ελάχιστα ζωντανά στοιχεία που έχουν σχέση με την πραγματική φιλία, με τη συναδέλφωση των λαών, την ευγενή άμιλλα. Δεν έχουν καμμιά σχέση πλέον οι Ολυμπιακοί Αγώνες με τον αθλητισμό, το καθημερινό δηλαδή δικαίωμα των λαών και της νεολαίας παγκόσμια.
Εδώ στη χώρα μας δίνονται «ψίχουλα» γι’ αυτόν τον σκοπό. Θεωρείται πολυτέλεια η σωματική άσκηση, που έχει ανάγκη η νεολαία και συνολικά η λαϊκή οικογένεια οποιασδήποτε ηλικίας. Οι περικοπές που γίνονται στα σχολεία και στους δήμους, αποδεικνύουν αυτό που ισχυριζόμαστε. Η άθληση πια είναι γι’ αυτούς που έχουν να πληρώνουν.
Για το θέμα του ντόπινγκ, δυστυχώς, αυτό έχει κυριαρχήσει ολοκληρωτικά σχεδόν σε όλα τα αθλήματα. Οι αντιντόπινγκ διακηρύξεις και τα μέτρα της ΔΟΕ, αποτελούν προσπάθειες συγκάλυψης του νοσηρού αυτού και επικίνδυνου φαινομένου.
Πέρυσι στη Μαδρίτη πιάστηκε ένα ολόκληρο κύκλωμα, έγιναν ογδόντα τέσσερις συλλήψεις, κατασχέθηκαν επτακόσιες χιλιάδες δόσεις απαγορευμένων ουσιών και αυτές προέρχονταν από την Ελλάδα, την Πορτογαλία και την Κίνα. Είναι γνωστά, επίσης, τα γεγονότα στη Μεσσηνία με τους φόνους και τα εκατομμύρια που διακινούνται.
Συνολικά, η καπιταλιστική κυριαρχία έχει βλαβερές συνέπειες και στις αθλητικές διοργανώσεις. Θεωρούμε ότι χρειάζονται ριζικές αλλαγές και πάνω από όλα απεγκλωβισμός των Ολυμπιακών Αγώνων και γενικότερα του αθλητισμού από τον έλεγχο και τους ανταγωνισμούς των μονοπωλιακών συμφερόντων. 
Κάτι τέτοιο δεν υπάρχει στη διάθεση του πρωτοκόλλου αθλητικής συνεργασίας, γι’ αυτό και δεν το ψηφίζουμε. Αποτελεί ευχολόγιο χωρίς αντίκρισμα και δεν έχει καμμία σχέση με την πραγματικότητα. Ψηφίζουμε, λοιπόν, «παρών» σε αυτήν τη συμφωνία. 
Ο πολιτισμός –έρχομαι στη δεύτερη συμφωνία- αποτελεί έναν μικρό τομέα της οικονομίας, του οποίου όμως η επίδραση είναι πολύ μεγαλύτερη στην κοινωνία από οποιονδήποτε αποκλειστικά οικονομικό κλάδο της παραγωγής, λόγω της ιδεολογικής λειτουργίας του, της ιδιότητάς του να διαμορφώνει πεποιθήσεις, συνήθειες, προτιμήσεις, να αξιοποιείται για την προπαγάνδα κ.ά.. 
Εξάλλου, φαίνεται πολύ καθαρά και σήμερα ότι η εμπορευματοποίηση του πολιτισμού προωθεί τη διατήρηση μόνο εκείνων των στοιχείων που είτε μόνο αυτά καθαυτά είτε διασταυρωμένα, συνεισφέρουν στην ανάπτυξη αυτού του αξιακού συστήματος των μονοπωλίων. Αυτά προωθούνται και αυτό βέβαια συμβαίνει σε όλες τις ταξικές κοινωνίες. 
Γι’ αυτό, το κριτήριο είναι η ύπαρξη κάθε στοιχείου που χρησιμοποιείται είτε στην αγοραία αξιοποίησή του είτε στην τεκμηρίωση των αστικών ιδεολογημάτων. Για παράδειγμα, στις βαλτικές χώρες γκρεμίζουν τα μνημεία της αντιφασιστικής νίκης και στη θέση τους βάζουν ναζί και τους συνεργάτες των Ες-Ες. 
Με αυτήν την έννοια, εμείς θεωρούμε ότι μια τέτοια συμφωνία με το Κατάρ, για την ανταλλαγή δηλαδή αστικού πολιτισμού, που είναι εμπόρευμα και εξαγώγιμο προϊόν, δεν θα έχει κάποιο αποτέλεσμα στην άνοδο του πολιτισμού ή στην προσέγγιση των λαών, για να αναδειχθούν τα κοινά σημεία και να συσφιχθούν οι σχέσεις. 
Εξάλλου –και με βάση την πείρα- πόσα σήριαλ υπάρχουν και προβάλλονται στα ελληνικά κανάλια, προερχόμενα από άλλες χώρες κυρίως της Ανατολής, που έχουν συμβάλει στην άνοδο του πολιτιστικού επιπέδου των λαών; Δυστυχώς, χαμηλώνουν το επίπεδο και οι μόνοι που ωφελούνται είναι οι καναλάρχες με την αύξηση των κερδών. Λίγες είναι οι παραγωγές που είναι πραγματικά σημαντικές για να φτάσουν συνολικά προς τους λαούς. 
Με λίγα λόγια δηλαδή, θεωρούμε υποκριτικό αυτό που αναφέρεται στη συμφωνία, ότι θα συνεισφέρει στην επίτευξη καλύτερης κατανόησης πολιτισμών και κοινωνιών των δύο χωρών, γιατί απλά δεν ανταλλάσσεται πραγματικά λαϊκός πολιτισμός μέσα και από αυτήν τη συμφωνία.
Για την ίδρυση πολιτιστικών κέντρων της μιας χώρας στην επικράτεια της άλλης, όπως αναφέρεται στο άρθρο 5, δεν ξεκαθαρίζεται εάν τα κέντρα αυτά θα είναι για την προώθηση του πολιτισμού της χώρας τους ή, με άλλοθι τον πολιτισμό, θα είναι για μπίζνες με στόχο την κερδοφορία από την επιχειρηματική δραστηριότητα.
Επίσης, είναι υπερβολικό το ποσό των 500.000 ευρώ για μια έκθεση σε συνολική δαπάνη 560.000 ευρώ γι’ αυτήν τη συμφωνία, με βάση τα όσα προβλέπει η έκθεση από το Γενικό Λογιστήριο του Κράτους για την υλοποίηση της συμφωνίας. 
Επίσης, υπάρχει και το ζήτημα της πνευματικής ιδιοκτησίας, το οποίο βέβαια αναφέρθηκε και από άλλους. 
Καταψηφίζουμε, λοιπόν, την παρούσα συμφωνία.
Για την τρίτη συμφωνία, είναι γνωστό ότι υπάρχουν συμφωνίες μεταξύ των κρατών για την παρεμπόδιση και πρόληψη της παράνομης εισαγωγής, εξαγωγής, διακίνησης και μεταβίβασης κυριότητας πολιτιστικών αγαθών, δηλαδή να εμποδίζουμε την αρχαιοκαπηλία. 
Μάλιστα, διεκδικούμε επιστροφές κλεμμένων. Δεν είναι μόνο το Βρετανικό Μουσείο. Δυστυχώς, κλοπές αρχαιοτήτων που λεηλατήθηκαν στην κυριολεξία έγιναν από τους ναζί στην Κατοχή και δυστυχώς το ελληνικό κράτος δεν τα διεκδικεί, τη στιγμή που υπάρχουν και έχουν καταγραφεί στοιχεία, υπάρχουν μελέτες και βιβλία με θέμα αρχαιοκαπηλίες των Γερμανών στην Ελλάδα επί Κατοχής. Θα έπρεπε να απαιτηθεί από τη χώρα μας να επιστραφούν.
Σε ό,τι αφορά στην Τουρκία, έχει υπογράψει διεθνείς συμφωνίες και μάλιστα διεκδικεί επιστροφές κλεμμένων από την πολιτιστική της κληρονομιά, κυρίως από τα αμερικάνικα μουσεία. 
Δεν θα είχαμε αντίρρηση γι’ αυτήν την κύρωση, εάν δεν σκοντάφταμε στο άρθρο 1, το οποίο αυτολεξεί –και συγκεκριμένα η δεύτερη πρόταση στο άρθρο 1 και η παράγραφος 1, κύριε Υπουργέ- αναφέρει: «Για τους σκοπούς του παρόντος πρωτοκόλλου, τα ελληνικά πολιτιστικά αγαθά ορίζονται σύμφωνα με την ελληνική νομοθεσία και τα τουρκικά πολιτιστικά αγαθά ορίζονται σύμφωνα με την τουρκική νομοθεσία».
Σε εμάς δημιουργείται το ερώτημα, από τη στιγμή που ορίζουμε διαφορετικά τι είναι τα πολιτιστικά αγαθά, τι συνεννόηση μπορεί να γίνει, πώς θα υλοποιηθεί, πώς θα εφαρμοστεί κι αυτό είναι το ζητούμενο. Μήπως αυτός ο ορισμός καταντήσει σαν την ΑΟΖ, δηλαδή άλλη ΑΟΖ εμείς και άλλη οι Τούρκοι και τελικά υπογράφουμε πρωτόκολλα που δεν μπορούν να υλοποιηθούν;
Με αυτήν την έννοια, εμείς επιφυλασσόμαστε και για αυτό ψηφίζουμε «παρών».
Τελειώνω, κύριε Πρόεδρε, με ένα άλλο θέμα. Με αφορμή τη σημερινή προσπάθεια που έκανε η Κυβέρνηση να εγκαινιάσει τη νέα χειρουργική πτέρυγα του «Ευαγγελισμού», θα θέλαμε να καταγγείλουμε την αστυνομοκρατία που επικράτησε στο χώρο του «Ευαγγελισμού» για πολλές ώρες με πολύ μεγάλη δύναμη των ΜΑΤ. Πήγε η Κυβέρνηση να εγκαινιάσει τη νέα χειρουργική πτέρυγα, η οποία θα είναι χωρίς προσωπικό και βέβαια είναι γνωστό ότι οι ασθενείς θα καλούνται να βάλουν πολύ βαθιά το χέρι στην τσέπη. 
Πιστεύουμε ότι όσο και αν προσπαθεί η Κυβέρνηση να αποφύγει τη φωνή των εργαζομένων, των ασθενών, των συγγενών για την κατάσταση που έχει οδηγήσει τα δημόσια νοσοκομεία με τη μετατροπή τους σε ανώνυμες εταιρείες με μεγάλη επιβάρυνση για το λαό, δεν μπορεί να το πετύχει με την καταστολή. Οι εργαζόμενοι, ο λαός δεν συμβιβάζονται με την εμπορευματοποίηση των υπηρεσιών υγείας, πληρώνουν υπέρογκα και απαιτούν αποκλειστικά δημόσια δωρεάν υγεία με αναβαθμισμένες υπηρεσίες.
Καταγγέλλουμε, λοιπόν, αυτήν την πρακτική της Κυβέρνησης και αυτήν την αστυνομοκρατία στον «Ευαγγελισμό» για πάρα πολλές ώρες σήμερα το απόγευμα.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε. 
Τον λόγο έχει ο ειδικός αγορητής των Ανεξάρτητων Δημοκρατικών Βουλευτών κ. Πέτρος Τατσόπουλος.</ChairmanSpeech>
<Speech><Parlmember>ΠΕΤΡΟΣ ΤΑΤΣΟΠΟΥΛΟΣ</Parlmember>: Ευχαριστώ, κύριε Πρόεδρε. 
Κύριε Υπουργέ, επιτρέψτε μου αρχικά μια γενική παρατήρηση για τα δύο πρωτόκολλα με την Τουρκία, το πρωτόκολλο Αθλητικής Συνεργασίας και το πρωτόκολλο για την προστασία των πολιτιστικών αγαθών, της διακίνησης, εισαγωγής, εξαγωγής, μεταβίβασης και κυριότητας των πολιτιστικών αγαθών, μια που έτυχε η συζήτηση για αυτά τα δύο πρωτόκολλα να συμπέσει και με την ημέρα μνήμης, τη 14η Σεπτεμβρίου, για τον Ελληνισμό της Μικράς Ασίας.
Είναι αλήθεια, κύριε Υπουργέ, ότι και από τις δύο πλευρές του Αιγαίου υπάρχουν πάρα πολλοί άνθρωποι οι οποίοι ούτε θα ξεχάσουν ούτε θα συγχωρέσουν το αίμα που έχει χυθεί και το αίμα που έχει χωρίσει τους δύο λαούς μέσα σε αυτήν την πολύ μεγάλη περίοδο, πάνω από τέσσερις αιώνες. Δεν ζητάμε από αυτούς τους ανθρώπους ούτε να ξεχάσουν ούτε να συγχωρέσουν. Δεν πρέπει να είναι αυτός ο στόχος μας. Γιατί αν αυτός είναι ο στόχος μας, είναι σίγουρο ότι θα αποτύχουμε.
Σε αυτό που ελπίζω ότι θα βοηθήσουν αυτά τα δύο πρωτόκολλα, η κύρωση αυτών των δύο πρωτοκόλλων είναι στο να βάλουμε ένα μικρό λιθαράκι, ώστε και αυτοί οι άνθρωποι, οι οποίοι δεν θέλουν να ξεχάσουν και δεν θέλουν να συγχωρέσουν, να καταλάβουν. Θα είναι ένα μικρό λιθαράκι στην κατανόηση.
Διότι συμβαίνει το εξής οξύμωρο: ενώ πρόκειται για δύο λαούς γειτονικούς, για δύο γείτονες, συμβαίνει από πολιτιστική, κοινωνιολογική και ιστορική σκοπιά να γνωρίζει ο ένας για τον άλλο πολύ λιγότερα στοιχεία από ό,τι μπορεί να γνωρίζει για άλλους λαούς που είναι απομακρυσμένοι και που η Ιστορία και η Γεωγραφία το έφερε έτσι ώστε να μην έρθουν ποτέ σε επαφή. Ξέρουμε πολύ λίγα για τους Τούρκους και ξέρουν πολύ λίγα οι Τούρκοι για εμάς.
Δεν υπάρχει αμφιβολία ότι μέσα σε αυτούς τους αιώνες έχουν γίνει εγκλήματα εναντίον και του πολιτισμού και από τις δύο πλευρές. Τονίστηκαν τα εγκλήματα που έχουν κάνει οι Τούρκοι εναντίον του Ελληνισμού, αλλά νομίζω ότι οποιονδήποτε αρχαιολόγο και αν ρωτήσετε –Έλληνα ή μη- θα σας πει και για τα εγκλήματα που έχουν γίνει για την πολιτιστική περίοδο αυτά τα τετρακόσια χρόνια της οθωμανικής κατοχής από την ελληνική πλευρά. Δεν πρέπει, λοιπόν, η ελληνική Βουλή να παίξει το ρόλο του δικαστή.
Συμφωνούμε ότι το πρώτο πρωτόκολλο χρησιμοποιεί αυτήν τη διεθνή γλώσσα του αθλητισμού –και είναι διεθνής, όπως και η μουσική, επειδή υπερβαίνει το γλωσσικό εμπόδιο–, για να φέρει κοντύτερα τους δύο λαούς. Γιατί πρέπει να σας πω ότι σε όσα κείμενα έχουν καταγραφεί, όπου ο ένας λαός γνώρισε τον άλλο προσωπικά, η γνώμη που σχηματίστηκε ήταν διαφορετική από αυτή που είχε σχηματιστεί από τα σχολικά βιβλία.
Και τα δύο σχολικά βιβλία, και αυτά των Ελλήνων και αυτά των Τούρκων, βρίθουν τερατολογιών, βρίθουν ψεμάτων. Σας λέω πολύ ενδεικτικά ότι κατά τη διάρκεια των πρώτων χρόνων δημιουργίας του τουρκικού κράτους, τη δεκαετία του ’20, επί Κεμάλ Ατατούρκ…</Speech>
<Speech><Parlmember>ΚΩΝΣΤΑΝΤΙΝΟΣ ΤΑΣΟΥΛΑΣ</Parlmember> (Υπουργός Πολιτισμού και Αθλητισμού): Του νεοτουρκικού κράτους.</Speech>
<Speech><Parlmember>ΠΕΤΡΟΣ ΤΑΤΣΟΠΟΥΛΟΣ</Parlmember>: Ναι, του νέου τουρκικού κράτους. Το προηγούμενο άλλωστε ήταν το οθωμανικό, δεν ήταν το τουρκικό. Εννοώ ότι περιλάμβανε πολύ περισσότερες εθνότητες, εξ ου και έγιναν και οι εθνοκαθάρσεις, μέσα στις οποίες ήταν η Μικρασιατική Καταστροφή.
Εκείνη, λοιπόν, την περίοδο στα σχολεία τα μικρά Τουρκόπουλα διδάσκονταν ότι η τουρκική γλώσσα είναι η πρώτη γλώσσα του ανθρωπίνου γένους, δηλαδή ότι ο άνθρωπος μόλις άρχισε να μιλάει, μίλαγε τουρκικά. Αυτό που σήμερα φαίνεται γελοίο για οποιονδήποτε –και για τους Τούρκους φαίνεται γελοίο σήμερα- ήταν κάτι που το μάθαιναν στα σχολεία γενιές και γενιές Τουρκόπαιδων.
Το αθλητικό πρωτόκολλο προφανώς θα συμβάλει στην καλύτερη γνωριμία με τον σύγχρονο γείτονα. Τα παράπλευρα κέρδη που μπορεί να αποφέρει, όπως είπε και ο κ. Δημαράς στην Επιτροπή Μορφωτικών Υποθέσεων και επανέλαβε και σήμερα, αφορούν τον έλεγχο της διακίνησης των φαρμακευτικών ουσιών. Από τη στιγμή που η μεν Τουρκία είναι μία από τις χώρες όπου διακινούνται κατά κόρον αυτές οι φαρμακευτικές ουσίες, αλλά και η Ελλάδα είναι μία χώρα τράνζιτο, είναι μία χώρα-σταυροδρόμι για τη διακίνησή τους, και μόνο αυτό να πετύχει η κύρωση αυτής της συμφωνίας, θα είναι μεγάλο κέρδος. Να μην είναι όμως μονάχα κύρωση, αλλά να υλοποιηθεί, να μην μείνει ένα νεκρό γράμμα.
Το δεύτερο πρωτόκολλο μεταξύ Ελλάδας και Τουρκίας έχει περισσότερες δυσκολίες, διότι και από προσωπική πείρα –επειδή τυχαίνει να έχουν μεταφραστεί δύο βιβλία μου στην Τουρκία και ποτέ δεν διανοήθηκα να ζητήσω πνευματικά δικαιώματα- ξέρω ότι το επίπεδο προστασίας των πνευματικών δικαιωμάτων στην Τουρκία είναι ανύπαρκτο. Είναι, δηλαδή, λίγο πολύ όπως ήταν το ελληνικό αντίστοιχο επίπεδο προστασίας –ανύπαρκτο επίσης- τα πρώτα χρόνια μετά τη Μεταπολίτευση, την περίοδο 1975-1980, όταν κανένας εκδοτικός οίκος δεν διενοείτο να δώσει πνευματικά δικαιώματα σε έναν ξένο συγγραφέα.
Αυτό συνεχίζει να είναι κοινός τόπος στη σημερινή Τουρκία. Σε όποια μεγάλα καταστήματα –και εννοώ τα μεγάλα νόμιμα καταστήματα- και αν πάτε στις μεγάλες πόλεις της Τουρκίας θα δείτε παντού πειρατικά CD, πειρατικές ταινίες, πειρατικά βιβλία, που δεν αφορούν μονάχα εμάς, αλλά και τη δική τους παραγωγή.
Θα είναι, λοιπόν, δύσκολη η εναρμόνιση της πραγματικότητας προστασίας της πολιτιστικής κληρονομιάς στην Τουρκία με τη δική μας πραγματικότητα, που επίσης δεν είναι τέλεια.
Τελειώνω με τις πραγματικές επιφυλάξεις μας. Για τα δύο αυτά πρωτόκολλα εμείς, οι Ανεξάρτητοι Δημοκρατικοί Βουλευτές δεν έχουμε καμμία επιφύλαξη επί της ουσίας να τα υπερψηφίσουμε. Επιφυλάξεις όμως έχουμε –και από τις απαντήσεις σας θα κριθεί εάν θα τα υπερψηφίσουμε, εάν θα πούμε «παρών» ή θα τα καταψηφίσουμε- όσον αφορά την κύρωση της συμφωνίας πολιτιστικής συνεργασίας της Ελλάδας με το Κατάρ.
Κατ’ αρχάς, βεβαίως, είμαστε υπέρ πολιτιστικής συμφωνίας με οποιαδήποτε χώρα, πόσω μάλλον με μία χώρα για τον πολιτισμό της οποίας η γνώση μας αγγίζει το μηδέν. Δεν γνωρίζουμε απολύτως τίποτα ή σχεδόν τίποτα για το Κατάρ, πέρα ίσως από την εξωτερική πολιτική που εφαρμόζει. Αλλά πρέπει και εγώ να επαναλάβω ότι δεν μπορεί να είναι κριτήριο η εξωτερική πολιτική μίας χώρας, όπως είπε και η κ. Χατζησοφιά, όπως είπε και η κ. Ρεπούση, διότι τότε θα είχαμε έναν πολύ-πολύ μικρό κύκλο χωρών, με τις οποίες θα μπορούσαμε να έχουμε πολιτιστική συνεργασία.
Οι επιφυλάξεις μας όμως είναι συγκεκριμένες. Αφορούν το άρθρο 4 –το ξαναλέω, το είπαν και οι προηγούμενοι- που μιλάει για διασφάλιση εφαρμογής του νόμου για την πνευματική ιδιοκτησία, για το συμφέρον των υπηκόων εκάστου μέρους, σύμφωνα με τις σχετικές εθνικές νομοθεσίες. 
Η επιφύλαξη είναι ακριβώς η εθνική νομοθεσία του Κατάρ, που σύμφωνα με τις πληροφορίες που έχουμε όλοι, δεν είναι εναρμονισμένη με την ελληνική και κατ’ επέκταση με την ευρωπαϊκή, με την κοινοτική νομοθεσία.
Στο άρθρο 7 έχει δίκιο η κ. Ρεπούση που ρωτάει γιατί τα πάντα κοστολογούνται εκτός από το άρθρο 7, δηλαδή εκτός από τις επιτροπές που θα δημιουργηθούν και που δεν ξέρουμε πόσες θα είναι ούτε τι σκοπό θα έχουν ούτε πόσο θα διαρκούν τα ταξίδια τους. Αυτά είναι μέσα στο σκοτάδι. Μπορεί να είναι από 10.000 ευρώ μέχρι 100.000 ευρώ; Δεν υπάρχει καμμία κοστολόγηση.
Το τρίτο ζήτημα, που όζει σκανδάλου, αλλά που μπορεί και να μην είναι –απλώς είμαστε περίεργοι να μάθουμε και πολύ θα χαρούμε αν δούμε ότι αυτό δεν είναι ένα φωτογραφικό ποσό, δεν φωτογραφίζει συγκεκριμένα συμφέροντα, αλλά έχει πραγματικό περιεχόμενο- είναι βεβαίως η κοστολόγηση από το Γενικό Λογιστήριο του Κράτους, όπου σ’ έναν συνολικό προϋπολογισμό 563.000 ευρώ οι 500.000 ευρώ δίνονται για μία άγνωστη, άοσμη και άγευστη έκθεση, για την οποία δεν ξέρουμε τίποτε εκτός από τη λέξη «έκθεση». 
Αν μπορέσετε να μας δώσετε επαρκείς και πειστικές διευκρινίσεις γι’ αυτά τα τρία σημεία, εμείς, οι Ανεξάρτητοι Δημοκρατικοί Βουλευτές είμαστε διατεθειμένοι να τις ψηφίσουμε.
Σας ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Τον λόγο έχει ο Πρόεδρος κ. Κακλαμάνης.</ChairmanSpeech>
<Speech><Parlmember>ΑΠΟΣΤΟΛΟΣ ΚΑΚΛΑΜΑΝΗΣ</Parlmember>: Κύριε Πρόεδρε, νομίζω ότι θα βοηθούσε πάρα πολύ το Κοινοβούλιό μας οι συζητήσεις που γίνονται –και βέβαια αυτό είναι υπόθεση σεβασμού και του Κανονισμού και διεύθυνσης των συζητήσεων από το Προεδρείο- να είναι συγκεκριμένες για το θέμα της ημερήσιας διάταξης. Να μην τίθενται άλλα θέματα, διότι κατά τη γνώμη μου τελικώς πέφτουν στο κενό ακόμα και οι απόψεις που μπορεί να αφορούν πολύ σοβαρά ζητήματα. Το να αναφέρεται κανείς σε οτιδήποτε είναι προφανές ότι επιτρέπει να μην πάρει και οποιαδήποτε απάντηση.
Θέλω να είμαι συγκεκριμένος. Απευθύνομαι ιδιαίτερα στον παρόντα Υπουργό ως μέλος της Κυβερνήσεως βεβαίως, αλλά και ως άτομο με κοινοβουλευτική πείρα αρκετών ετών, που ίσως θα έχει ξανακούσει την άποψη που θα διατυπώσω τώρα και που αφορά γενικώς το θέμα των διεθνών συμβάσεων, ιδιαίτερα των διμερών συμβάσεων, με τις οποίες δεσμεύεται η χώρα για πλείστα όσα ζητήματα, για τα οποία η προετοιμασία και οι συζητήσεις γίνονται σε υπηρεσιακό επίπεδο. Ακολουθεί ένα επίπεδο διπλωματικών αντιπροσώπων και τελικώς γίνεται κάποια συνάντηση, σε επίπεδο πλέον Υπουργών, όπως συμβαίνει εδώ, στην περίπτωση του Ανωτάτου Συμβουλίου Συνεργασίας μεταξύ Ελλάδος και Τουρκίας.
Βέβαια, σε αυτές τις περιπτώσεις πρέπει να φανεί ότι γίνεται κάποια πρόοδος, είτε στις διμερείς είτε στις πολυμερείς σχέσεις. Και τότε ανακοινώνεται ότι υπεγράφησαν και δέκα συμφωνίες, χαμηλής –όπως συνήθως λέμε- πολιτικής.
Σας μιλώ και εγώ έχοντας πείρα και κοινοβουλευτική αλλά και ως Υπουργός. Χωρίς να υποτιμώ και να υποβαθμίζω το ρόλο και τις δυνατότητες του οποιουδήποτε υπηρεσιακού παράγοντα, δεν είναι δυνατόν να γίνεται αυτό, όταν μάλιστα –σύμφωνα με τον τρόπο που λειτουργούμε- το Κοινοβούλιο τελικώς ψηφίζει. Δεν έχει άλλωστε και νόημα, εκτός αν πρόκειται για μείζονα ζητήματα εθνικών διαστάσεων, οπότε βέβαια είναι συμφωνίες που υπάγονται στο άρθρο 28 παράγραφος 2. Τότε υπάρχει βέβαια μεγαλύτερη προσοχή.
Το Κοινοβούλιο τις ψηφίζει, με την οποιαδήποτε επιφύλαξη οποιασδήποτε πλευράς, με το «παρών» ή με κάποια «όχι», τις ψηφίζει όμως όλες. Τουλάχιστον εγώ ξέρω ότι από το 1974, πλην μίας σύμβασης που απέσυρε ο Υφυπουργός Εξωτερικών τότε, όλες οι συμβάσεις αυτές ψηφίζονται τελικώς.
Άρα, σας παρακαλώ, κύριε Υπουργέ, αν ποτέ συνεδριάσει το Υπουργικό Συμβούλιο –γιατί ο κ. Σαμαράς δεν είναι ότι δεν εμφανίζεται στη Βουλή, δεν εμφανίζεται ούτε στο Υπουργικό του Συμβούλιο θεσμικά- πρέπει αυτό το θέμα να αντιμετωπιστεί. Διότι από καμμιά κυβέρνηση, όσες φορές το έλεγα είτε εδώ μέσα είτε ως μέλος των κυβερνήσεων, τελικώς δεν γινόταν τίποτε επί της ουσίας.
Το δεύτερο πράγμα που θέλω να τονίσω, κύριε Πρόεδρε, είναι το εξής: Εγώ δεν διαπνέομαι από κανέναν αντιτουρκικό φανατισμό, αλλά αντίθετα, θέλω κι εγώ καλές σχέσεις με όλες τις γειτονικές μας χώρες, υπό τον όρο της αμοιβαιότητας βέβαια. Άκουσα τώρα για την τελευταία σύμβαση, που αφορά στην Τουρκία, ενστάσεις για το κατά πόσο σέβονται τα πνευματικά δικαιώματα εκεί. Έτσι συμβαίνει, αλλά δεν αφορά τη σύμβαση αυτή.
Αυτό που αφορά τη σύμβαση αυτή και για το οποίο εγώ έχω επιφυλάξεις, κύριε Υπουργέ, είναι το εξής: Η Τουρκία έχει υπογράψει την πρόταση, που απετέλεσε απόφαση ενενήντα δύο χωρών του Οργανισμού Ηνωμένων Εθνών, για την επιστροφή στις χώρες από τις οποίες έχουν αφαιρεθεί παρανόμως αντικειμένων πολιτιστικής αξίας, μνημείων κ.λπ.. Άλλοι –και Ευρωπαίοι μάλιστα- που δεν «δουλεύουν» για τη διεθνή κοινή γνώμη, κατά το κοινώς λεγόμενο, δεν συμφώνησαν. Η Τουρκία συμφώνησε.
Δεν το γνωρίζω κι ερωτώ τον Υπουργό Εξωτερικών –δεν είναι πρόχειρος προφανώς, αλλά να το δει- αν έχει επιστρέψει σε καμμία χώρα η Τουρκία κάτι, ειδικότερα στην Κύπρο.
Θα θυμάστε εδώ κάναμε μία έκθεση για τα εννέα χιλιάδες χρόνια ιστορίας και προϊστορίας της Κύπρου κι εκδώσαμε ως η Βουλή των Ελλήνων έναν τόμο με τίτλο «Κύπρος. Η λεηλασία ενός πολιτισμού».
Υπήρχε μία επιτροπή με τον αείμνηστο Γιάγκο Πεσμαζόγλου, τον ακαδημαϊκό Κονομή, την αρχαιολόγο, μακαρίτισσα πλέον, Μαρία Αναγνωστοπούλου, την πρώην σύζυγο Φιλίνη και μητέρα της Άννας Φιλίνη, τον σκηνοθέτη Μιχάλη Κακογιάννη. Πρόκειται για ένα σύνολο ανθρώπων.</Speech>
<Speech><Parlmember>ΚΩΝΣΤΑΝΤΙΝΟΣ ΤΑΣΟΥΛΑΣ</Parlmember> (Υπουργός Πολιτισμού και Αθλητισμού): Ήταν Κύπριος ο Κονομής.</Speech>
<Speech><Parlmember>ΑΠΟΣΤΟΛΟΣ ΚΑΚΛΑΜΑΝΗΣ</Parlmember>: Καλόν είναι –κι εγώ, κύριε Πρόεδρε, θα σας καταθέσω τον πίνακα αυτόν- να καταλάβουμε κάποτε ότι αυτή η χώρα έχει προσωπικότητες. Μπορεί να μην τους βλέπουμε στα κανάλια, αλλά έχει ανθρώπους και του πνεύματος, του πολιτισμού, με διεθνή, αν θέλετε, αναγνώριση και απήχηση.
Σας βεβαιώ ότι μέσω της επιτροπής αυτής και του τόμου αυτού, που μεταφράστηκε στην αγγλική, τη γαλλική, την ισπανική, τη ρωσική –σε πέντε γλώσσες πλην της ελληνικής- κι εστάλη σε όλα τα Κοινοβούλια, τις ακαδημίες και τα μουσεία, πάρα πολλά διαρπαγέντα αντικείμενα από την κατεχόμενη Κύπρο έχουν επιστρέψει στην Κύπρο. Η Τουρκία δεν έχει επιστρέψει τίποτα. Δεν το καταλαβαίνω λοιπόν, κύριε Πρόεδρε.
Η Τουρκία έχει μάλιστα υπογράψει τη σύμβαση της UNESCO από τον 1970, αλλά αυτό δεν την εμπόδισε στην εισβολή. Και επιτέλους, η Ελλάδα πρέπει την ιστορία να τη λέει με το όνομά της. Υπάρχει στρατιωτική εισβολή και κατοχή στην Κύπρο. Δεν υπάρχει κυπριακό πρόβλημα έτσι αορίστως. Κατά την εισβολή εκείνη, λεηλατήθηκαν όλα τα κατεχόμενα.
Είδα στον Δήμο Μόρφου, με τον κ. Σιούφα και τον κ. Βιρβιδάκη που πήγαμε και πέρυσι, ότι δεν υπάρχει εκκλησία και νεκροταφείο που να έχει μείνει τίποτε όρθιο.
Δεν συμφωνώ εγώ, κύριε Πρόεδρε, με αυτήν τη συμφωνία.
Για την άλλη σύμβαση που αφορά τον αθλητισμό, κομμάτια να γίνει, με την ελπίδα ότι κάτι μπορεί να σταματήσουν απ’ αυτήν τη ραγδαία αποστολή εξαρτησιογόνων ουσιών. Κάνουν τίποτα, όμως, για τη λαθρομετανάστευση; Εν πάση περιπτώσει, δεν θα είχα αντίρρηση γι’ αυτή τη σύμβαση.
Δεν θα είχα αντίρρηση, επίσης, γι’ αυτήν που αφορά το Κατάρ. Με το Κατάρ έχουμε σχέσεις ετών, κ.λπ.. Ας τη δεχθούμε. Όμως, δεν είναι δυνατόν κάποιοι –δεν ξέρω ποιοι παράγοντες, προφανώς του Υπουργείου Πολιτισμού- να μη σκέφθηκαν να τους πουν ««Για σταθείτε, γιατί να αφορά μόνο αντικείμενα που έχουν κλαπεί; Υπάρχει και ο όρος «διαρπαγή», «λεηλασία», «καταστροφή», «ό,τι υπάρχει ως τμήμα»». Τι λέμε τώρα στην Αμφίπολη; Βρήκαμε από τις Καρυάτιδες τα πρόσωπα. Στην κατεχόμενη πλευρά της Κύπρου αυτό έχει συμβεί.
Λυπάμαι, λοιπόν, αλλά εγώ δεν θα συμφωνήσω. Αυτό δεν έχει ιδιαίτερη σημασία, όπως είπα, διότι όλες οι συμβάσεις τελικώς κυρώνονται. Όμως, σας παρακαλώ, κρατήστε αυτά τα δύο πράγματα. Κρατήστε, δηλαδή, το πώς φθάνουν οι συμβάσεις στην κορυφή που υπογράφονται, αφού πρώτα έχουν ήδη ετοιμαστεί. Τι θα κάνει ο Υπουργός Εξωτερικών; Θα τα «σπάσει» την ώρα εκείνη, όταν είναι έτοιμα για να μπουν οι υπογραφές; Ποιοι υπάλληλοι και στελέχη του Υπουργείου, τέλος πάντων, προχώρησαν σ’ αυτήν τη συμφωνία για το πρωτόκολλο; Είναι πράγματα που για μένα τουλάχιστον έλλειψη ευαισθησίας και γνώσης μαρτυρούν. Λυπάμαι.
Κύριε Πρόεδρε, καταθέτω για τα Πρακτικά το έγγραφο με τα ονόματα που σας προανέφερα.
(Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ευχαριστώ, κύριε Πρόεδρε.</Speech>
 ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Τον λόγο έχει ο Υπουργός Πολιτισμού και Αθλητισμού κ. Κωνσταντίνος Τασούλας.</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΤΑΣΟΥΛΑΣ</Parlmember> (Υπουργός Πολιτισμού και Αθλητισμού): Κύριε Πρόεδρε, άκουσα τις παρατηρήσεις που στη μεγάλη τους πλειοψηφία είναι εύλογες. Αν εξαιρέσει κανείς παρατηρήσεις που έχουν να κάνουν με κοσμοθεωρίες, ότι δηλαδή τάχα –η λέξη «τάχα» χρησιμοποιείται από εμένα, κατά τη γνώμη μου- ο πολιτισμός μεταδίδει τη μορφή της αστικής κυριαρχίας ή της μεγαλοϊδιοκτησίας ή του καπιταλισμού, όλα τα άλλα πιστεύω ότι θα μπορέσω να τα αντιμετωπίσω.
Ξεκινώ από το πρώτο που έχει να κάνει με τη συμφωνία με το Κατάρ και ειδικά με το άρθρο 4, το οποίο προνοεί για τη διαφύλαξη των πνευματικών δικαιωμάτων των υπηκόων της χώρας η οποία θα κάνει πολιτιστική ανταλλαγή με την άλλη χώρα.
Το άρθρο 4 δεν πρέπει να το δούμε μόνο του. Πρέπει να το δούμε σε συνδυασμό με το άρθρο 7, γιατί πράγματι όταν υπογράφονται αυτές οι συμφωνίες, όπως σωστά περιέγραψε με την πείρα του ο κ. Κακλαμάνης, την ώρα εκείνη ενδεχομένως να μην υπάρχει πλήρης γνώση του νομοθετικού καθεστώτος για όλα τα θέματα. Η επιφύλαξη, η μέριμνα, η φροντίδα που επιφυλάσσει το άρθρο 7 είναι ακριβώς για να υλοποιήσει την εφαρμογή της προστασίας για την περίπτωση που δεν έχει νομοθετηθεί η ισοπαλής προστασία των πνευματικών δικαιωμάτων στην άλλη χώρα.
Το Κατάρ, πράγματι, δεν έχει την ίδια προστασία που απολαύουν οι Ευρωπαίοι πνευματικοί δημιουργοί. Άρα, αν τύχει να ζητηθεί να αποσταλούν πνευματικοί δημιουργοί, εμείς δεν πρόκειται να τους στείλουμε στο έλεος μίας νομικής διαδικασίας, η οποία δεν έχει ισοπαλή προστασία. Η επιτροπή του άρθρου 7 θα αξιώσει την καθιέρωση ισοπαλούς προστασίας πνευματικών δικαιωμάτων στο Κατάρ, ειδάλλως δεν πρόκειται να υλοποιηθεί αυτό το σκέλος της συμφωνίας.
Αυτές τις συμφωνίες δεν πρέπει να τις βλέπουμε σαν συμφωνίες οι οποίες είναι συγκλονιστικής μορφής. Είναι τυποποιημένα κείμενα, τα οποία, όπως περιέγραψε ο κ. Κακλαμάνης προσφυώς, υπογράφονται στο πλαίσιο μίας προσεγγίσεως η οποία γίνεται. Ενώ, μάλιστα, η καρδιά αυτής της προσέγγισης είναι οικονομική ή πολιτική ή αμυντική, ενίοτε πλαισιώνεται και από πολιτιστική, αθλητική ή άλλου είδους διάσταση.
Άρα, δεν υπάρχει περίπτωση να υπάρξει αποστολή Ελλήνων καλλιτεχνών στο Κατάρ, χωρίς να έχουν εξασφαλιστεί ίσοι όροι προστασίας των πνευματικών τους δικαιωμάτων.
Τώρα, όσον αφορά το άλλο ερώτημα για το ποσό των 500.000 ευρώ, κύριε Τατσόπουλε, που όζει ενδεχομένως σκανδάλου όπως είπατε, θα σας αντέκρουα, λέγοντάς σας ότι μάλλον όζει ελλυχνίας, όπως έλεγαν οι παλαιότεροι, δηλαδή όζει καλής προετοιμασίας, γιατί οι προϋπολογισμοί μιας εκθέσεως διάρκειας τριών ή τεσσάρων μηνών σε μία ξένη χώρα είναι αυτής της τάξεως και το μεγαλύτερο μέρος του ποσού των 500.000 ευρώ έχει να κάνει με τα μεταφορικά και την ασφάλιση των αντικειμένων.
Σας θυμίζω ότι μία έκθεση που έγινε πρόσφατα στις Βρυξέλλες στο Κέντρο Τέχνης Μποζάρ από τον Ιανουάριο έως τον Απρίλιο του 2014, λόγω της ελληνικής προεδρίας και στην οποία έκθεση εστάλησαν ενενήντα τρία θραύσματα -όχι αγάλματα ή ογκώδη αντικείμενα- ειδώλια, ξίφη, ασπίδες και κύπελα, αρχαϊκά και μεταγενέστερα, και είκοσι τέσσερις σύγχρονοι καλλιτέχνες για να δείξουν την αρχαϊκή και τη σύγχρονη εκδοχή της Ελλάδος εν σχέσει με τη θάλασσα, υπό τον τίτλο «Ναυτίλος»,…</Speech>
<Speech><Parlmember>ΑΠΟΣΤΟΛΟΣ ΚΑΚΛΑΜΑΝΗΣ</Parlmember>: Πόσο κόστισε;</Speech>
<Speech><Parlmember>ΚΩΝΣΤΑΝΤΙΝΟΣ ΤΑΣΟΥΛΑΣ</Parlmember> (Υπουργός Πολιτισμού και Αθλητισμού): … στοίχισε το τετράμηνο 600.000 ευρώ, εκ των οποίων το 75% των δαπανών ήταν η μεταφορά και η ασφάλιση κυρίως των αρχαίων έργων. 
Το μεγάλο κόστος της ασφαλίσεως των αρχαίων αντικειμένων θα αντιμετωπιστεί από το Υπουργείο Πολιτισμού σύντομα με νομοσχέδιο που θα έρθει, γιατί με αυτό το νομοσχέδιο δεν θα γίνεται ατομική ασφάλιση του κάθε είδους που στέλνεται στο εξωτερικό, αλλά το κράτος θα εγγυάται για την ασφάλισή του. Αυτό θα επιβαρύνει το κράτος μόνο για την απευκτέα περίπτωση που ο καθένας αντιλαμβάνεται. Άρα, δεν θα καταβάλλεται κάθε φορά ασφάλιστρο. Θα τεθεί υπό την εγγύηση του κράτους. Οπότε, όλες αυτές οι δαπάνες με αυτήν τη διαδικασία θα περικοπούν δραματικά πλέον. 
Όσον αφορά το ερώτημα που ετέθη για τη συμπεριφορά της Τουρκίας στο θέμα της ελληνικής απαίτησης για επιστροφή των παρανόμως διακινηθέντων πολιτιστικών θησαυρών είναι ενδιαφέρον να πει κανείς ότι η Τουρκία σε αυτήν την απόφαση της 12-12-2012 της Γενικής Συνελεύσεως του ΟΗΕ -που αυτή η απόφαση υιοθέτησε ομόφωνα την ελληνική πρόταση, το ελληνικό σχέδιο απόφασης που μίλαγε για επιστροφή- ήταν από τις χώρες που, όπως λέγεται στη γλώσσα του ΟΗΕ, συγκηδεμόνευσαν, υποστήριξαν δηλαδή το ελληνικό αίτημα. 
Και βεβαίως η Τουρκία δεν παύει να είναι αυτό που είναι για την Ελλάδα, μια απειλή εξ ανατολών, η οποία θίγει και ενοχλεί τα κυριαρχικά μας δικαιώματα, αλλά δεν παύει η χώρα να συνομιλεί με την Τουρκία στον τομέα του πολιτισμού, στον τομέα της επιχειρηματικότητας, στον τομέα της αγροτικής οικονομίας και ασχέτως αυτής της απειλής, η οποία είναι υπαρκτή και είναι διατυπωμένη στο αμυντικό μας δόγμα, δεν μπορούμε να αγνοήσουμε τις άλλες πραγματικότητες. Έτσι συναλλασσόμεθα και συνεργαζόμαστε σε ορισμένους τομείς με την Τουρκία, -τους χαρακτήρισε ο κ. Κακλαμάνης και έτσι λέγονται, «τομείς χαμηλότερης πολιτικής»- γιατί πρέπει να συνεχιστεί ένας διάλογος και να μην υπάρξει μία απόλυτη διακοπή των σχέσεων. Η Τουρκία πάντως σε αυτό το θέμα του ΟΗΕ υποστήριξε το ελληνικό αίτημα κατά τρόπο -θα έλεγα- καθοριστικό.
Συνεπώς έχουμε τρία νομοσχέδια τα οποία είναι σχεδόν τυποποιημένα, δεν άπτονται της σφαίρας της συγκλονιστικής εξωτερικής πολιτικής, αλλά είναι επιμέρους θέματα που συμπληρώνουν αποφάσεις γενικότερες που σχετίζονται με διμερείς μας σχέσεις και έτσι συνηθίζεται να γίνεται.
Δεν υπάρχει περίπτωση να κάνουμε την αποστολή καλλιτεχνών στο Κατάρ, εάν προηγουμένως αυτή η επιτροπή δεν μας πει πόσους θα στείλει το Κατάρ, ώστε να προεξοφλήσουμε τον αριθμό των δικών μας στελεχών. Γι’ αυτό το λόγο, δεν έχουμε και το κόστος. Όμως, σας διαβεβαιώ -και θέλω να γραφτεί στα Πρακτικά- ότι δεν θα ξεπερνάει ετησίως τις 6.000 ευρώ. Επειδή, όμως, δεν μας έχουν ανακοινώσει τη δική τους συμμετοχή, δεν έχουμε τον τρόπο να προεξοφλήσουμε τη δική μας. Άρα, υπάρχει αυτή η ασάφεια στην Έκθεση του Γενικού Λογιστηρίου του Κράτους, την οποία δεν θεωρώ τρομακτική. Συνεπώς, ζητώ την κατανόησή σας ως προς αυτό. 
Επίσης, εξήγησα τα θέματα στα οποία ηγέρθησαν οι επιφυλάξεις. Εξήγησα ότι δεν δέχομαι τη θεωρία ότι ο πολιτισμός είναι έρμαιο των καπιταλιστών ή των μεγαλοεπιχειρηματιών. Ο πολιτισμός στην Ελλάδα υπηρετείται από το Υπουργείο Πολιτισμού με έναν, θα έλεγα, συναρπαστικό και γοητευτικό τρόπο. Έχουμε εξακόσια σαράντα έργα που είναι στο ΕΣΠΑ, τα οποία χρηματοδοτούνται με 740 εκατομμύρια ευρώ από τη μία άκρη της Ελλάδας ως την άλλη. Επίσης, έχουμε και ένα πολύ ενδιαφέρον πρόγραμμα για τη νέα προγραμματική φάση, για το οποίο απευθυνόμαστε στην Ευρωπαϊκή Ένωση να το χρηματοδοτήσει, όπως και στις ελληνικές περιφέρειες, αλλά και σε άλλους μηχανισμούς χρηματοδοτήσεως και όχι στα αρπακτικά της διεθνούς κεφαλαιοκρατίας. 
Όμως, υπάρχει και μία συμπαράσταση του ιδιωτικού τομέα στο Υπουργείο Πολιτισμού, η οποία είναι καλοδεχούμενη, με πολύ ωραία έργα πολιτισμού, όπως είναι η νέα Λυρική Σκηνή και η νέα Βιβλιοθήκη από το Ίδρυμα Νιάρχου και από άλλους ιδιωτικούς φορείς που είναι όχι μόνο καλοδεχούμενοι, αλλά και απολύτως αξιέπαινοι. 
Συνεπώς και έχοντας δώσει αυτές τις εξηγήσεις, παρακαλώ το Τμήμα να αποδεχθεί την ψήφιση αυτών των τριών νομοσχεδίων.</Speech> 
<Speech><Parlmember>ΜΑΡΙΑ ΡΕΠΟΥΣΗ</Parlmember>: Κύριε Πρόεδρε, θα ήθελα τον λόγο.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρία Ρεπούση, μπορείτε να πάρετε τον λόγο όταν θα ψηφίζετε. Δεν έχετε δευτερολογία, αλλά την ώρα που θα ψηφίζετε, μπορείτε να πείτε την άποψή σας και να τεκμηριώσετε την ψήφο σας. 
Πριν προχωρήσουμε, λοιπόν, στην ψήφιση των κυρώσεων, θα ήθελα να ανακοινώσω στο Τμήμα τα εξής: 
Πρώτον, ο Υπουργός Πολιτισμού και Αθλητισμού, ο Αντιπρόεδρος της Κυβέρνησης και Υπουργός Εξωτερικών και ο Υπουργός Οικονομικών, κατέθεσαν σχέδιο νόμου: «Κύρωση της Συμφωνίας για κινηματογραφική συμπαραγωγή μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Κράτους του Ισραήλ».
Δεύτερον, ο Υπουργός Πολιτισμού και Αθλητισμού, ο Αντιπρόεδρος της Κυβέρνησης και Υπουργός Εξωτερικών και οι Υπουργοί Οικονομικών και Παιδείας και Θρησκευμάτων, κατέθεσαν σχέδιο νόμου: «Κύρωση του Διακανονισμού Πολιτιστικής Συνεργασίας μεταξύ του Υπουργείου Πολιτισμού και Τουρισμού της Ελληνικής Δημοκρατίας και του Υπουργείου Πολιτισμού και Κληρονομιάς της Νέας Ζηλανδίας». 
Παραπέμπονται στην αρμόδια Διαρκή Επιτροπή. 
Επίσης, ο Υπουργός Δικαιοσύνης, Διαφάνειας και Ανθρωπίνων Δικαιωμάτων, ο Αντιπρόεδρος της Κυβέρνησης και Υπουργός Εξωτερικών και οι Υπουργοί Οικονομικών και Παιδείας και Θρησκευμάτων, κατέθεσαν την 11-9-2014 σχέδιο νόμου: «Διαδικασία επιλογής υποψηφίων δικαστών και γενικών εισαγγελέων για το Δικαστήριο της Ευρωπαϊκής Ένωσης και υποψηφίων δικαστών για το Γενικό Δικαστήριο της Ευρωπαϊκής Ένωσης». 
Τέλος, θέλω να ανακοινώσω στο Τμήμα ότι ο Υπουργός Δικαιοσύνης, Διαφάνειας και Ανθρωπίνων Δικαιωμάτων διαβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 «Ποινική ευθύνη των Υπουργών», όπως ισχύει, δικογραφίες που αφορούν: 
1. Στον πρώην Πρωθυπουργό κ. Γεώργιο Παπανδρέου.
2. Στον Υπουργό Οικονομικών κ. Γκίκα Χαρδούβελη και στον Αναπληρωτή Υπουργό Οικονομικών κ. Χρήστο Σταϊκούρα.
3. Στον πρώην Υπουργό Υγείας κ. Σπυρίδωνα-Άδωνι Γεωργιάδη. 
Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου των σχεδίων νόμου του Υπουργείου Πολιτισμού και Αθλητισμού. 
Η ψήφισή τους θα γίνει χωριστά. 
«Κύρωση του Πρωτοκόλλου Αθλητικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας».
Ερωτάται το Τμήμα: Γίνεται δεκτό το νομοσχέδιο;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
<Speech><Parlmember>ΧΡΗΣΤΟΣ ΚΑΤΣΩΤΗΣ</Parlmember>: Παρών.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Συνεπώς το νομοσχέδιο του Υπουργείου Πολιτισμού και Αθλητισμού: «Κύρωση του Πρωτοκόλλου Αθλητικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας» έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής:
(Να μπει το νομοσχέδιο σελ.144α)</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Και τώρα πριν προχωρήσουμε στη ψήφιση του δεύτερου σχεδίου νόμου του Υπουργείου Πολιτισμού και Αθλητισμού: «Κύρωση της Συμφωνίας Πολιτιστικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Κράτους του Κατάρ», θα δώσω τον λόγο στην κ. Ρεπούση. 
Ορίστε, κυρία Ρεπούση, έχετε τον λόγο για να αιτιολογήσετε την ψήφο σας.</ChairmanSpeech> 
<Speech><Parlmember>ΜΑΡΙΑ ΡΕΠΟΥΣΗ</Parlmember>: Μετά τις διευκρινίσεις που έδωσε ο κύριος Υπουργός, είμαστε «υπερ» του Πρωτοκόλλου Συνεργασίας. 
Ωστόσο, με την ευκαιρία αυτή, θα ήθελα να παρακαλέσω τον κύριο Υπουργό για μια ειδική συνεδρίαση της Επιτροπής Μορφωτικών Υποθέσεων, προκειμένου να μας ενημερώσει για τα μεγάλα έργα του Πολιτισμού τα οποία έχετε εντάξει, κύριε Υπουργέ, στο ΕΣΠΑ ή είναι σε εξέλιξη. Θα είχε πολύ μεγάλο ενδιαφέρον να ενημερωθεί η αρμόδια επιτροπή γι’ αυτά τα έργα πολιτισμού. 
Σας ευχαριστώ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε την κ. Ρεπούση. 
Τον λόγο τώρα έχει ο κ. Δημαράς.</ChairmanSpeech> 
<Speech><Parlmember>ΙΩΑΝΝΗΣ ΔΗΜΑΡΑΣ</Parlmember>: Κύριε Πρόεδρε, μετά από όσα μας είπε ο κύριος Υπουργός, θα ψηφίσουμε «υπέρ», με την επιφύλαξη όμως -που έτσι και αλλιώς πρέπει να την έχουμε όλοι- ότι αυτοί οι ελεγκτικοί μηχανισμοί και η δυνατότητα να δούμε πώς και με ποιον τρόπο εφαρμόζονται αυτές οι συμφωνίες, θα διαρκεί και θα μας απασχολεί.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Σας ευχαριστώ.</ChairmanSpeech>
<Speech><Parlmember>ΠΕΤΡΟΣ ΤΑΤΣΟΠΟΥΛΟΣ</Parlmember>: Κύριε Πρόεδρε, θα παρακαλούσα να λάβω τον λόγο.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ορίστε, έχετε τον λόγο.</ChairmanSpeech>
<Speech><Parlmember>ΠΕΤΡΟΣ-ΓΕΩΡΓΙΟΣ ΤΑΤΣΟΠΟΥΛΟΣ</Parlmember>: Απλώς να πω και εγώ ότι μετά τις διευκρινίσεις ψηφίζουμε «υπέρ». 
Θα παρακολουθούμε, βεβαίως, όπως είπε και ο κ. Δημαράς, κατά πόσον όντως θα υπάρξει ελεγκτικός μηχανισμός για τη διασφάλιση των πνευματικών δικαιωμάτων των Ελλήνων από την πλευρά του Κατάρ.</Speech>
<Speech><Parlmember>ΑΝΝΑ ΧΑΤΖΗΣΟΦΙΑ</Parlmember>: Κύριε Πρόεδρε, θα παρακαλούσα να λάβω τον λόγο.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ορίστε, έχετε τον λόγο.</ChairmanSpeech>
<Speech><Parlmember>ΑΝΝΑ ΧΑΤΖΗΣΟΦΙΑ</Parlmember>: Και εμείς, μετά τις διευκρινίσεις του κυρίου Υπουργού, με σφοδρές επιφυλάξεις θα τη ψηφίσουμε. Μακάρι, να μας δίνατε τις ίδιες διαβεβαιώσεις και για τα θέματα του ελληνικού πολιτισμού.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρίες και κύριοι συνάδελφοι, έχω την τιμή να ανακοινώσω στο Τμήμα το δελτίο των επίκαιρων ερωτήσεων της Πέμπτης 18 Σεπτεμβρίου 2014, το οποίο έχει ως εξής: 
Επίκαιρες Ερωτήσεις (Άρθρα 29 παράγραφος 1 και 130 παράγραφος 8 του Κανονισμού της Βουλής)
1. Η με αριθμό 76/15-9-2014 επίκαιρη ερώτηση του Γ΄ Αντιπροέδρου της Βουλής και Βουλευτή Χανίων της Νέας Δημοκρατίας κ. Χρήστου Μαρκογιαννάκη προς τους Υπουργούς Εσωτερικών και Δημοσίας Τάξης και Προστασίας του Πολίτη, σχετικά με τη διαμονή εκατόν σαράντα πέντε παράνομων οικονομικών μεταναστών στα Χανιά. 
2. Η με αριθμό 80/15-9-2014 επίκαιρη ερώτηση του Βουλευτή Β΄ Αθηνών του Συνασπισμού Ριζοσπαστικής Αριστεράς κ. Δημητρίου Στρατούλη προς τον Υπουργό Εργασίας, Κοινωνικής Ασφάλισης και Πρόνοιας, σχετικά με τα δημοσιεύματα περί μείωσης των κύριων συντάξεων και ενοποίησης των ασφαλιστικών ταμείων. 
3. Η με αριθμό 77/15-9-2014 επίκαιρη ερώτηση του Βουλευτή Δωδεκανήσου του Πανελλήνιου Σοσιαλιστικού Κινήματος κ. Δημητρίου Κρεμαστινού προς τον Υπουργό Αγροτικής Ανάπτυξής και Τροφίμων, σχετικά με τα προβλήματα των αλιέων Λέρου, Καλύμνου και Κω. 
4. Η με αριθμό 81/15-9-2014 επίκαιρη ερώτηση της Βουλευτού Β΄ Θεσσαλονίκης των Ανεξάρτητων Ελλήνων κ. Σταυρούλας Ξουλίδου προς τον Υπουργό Παιδείας και Θρησκευμάτων, σχετικά με τη διαδικασία των μετεγγραφών των φοιτητών. 
5. Η με αριθμό 79/15-9-2014 επίκαιρη ερώτηση της Βουλευτού Α΄ Πειραιά της Δημοκρατικής Αριστεράς κ. Μαρίας Ρεπούση προς τον Υπουργό Παιδείας και Θρησκευμάτων, σχετικά με την αδυναμία επιλογής ομάδας προσανατολισμού των μαθητών Β’ Λυκείου για της σχολές Μουσικολογίας και Γυμναστικής Ακαδημίας (ΤΕΦΑΑ), λόγω καθυστέρησης της έκδοσης της διευκρινιστικής εγκυκλίου. 
6. Η με αριθμό 82/15-9-2014 επίκαιρη ερώτηση του Βουλευτή Β’ Αθηνών του Κομμουνιστικού Κόμματος Ελλάδας κ. Χρήστου Κατσώτη προς τον Υπουργό Δημοσίας Τάξης και Προστασίας του Πολίτη, σχετικά με το κλείσιμο των στρατοπέδων συγκέντρωσης μεταναστών και τη δημιουργία ανθρώπινων χώρων ανοικτών κέντρων φιλοξενίας μεταναστών και προσφύγων. 
7. Η με αριθμό 78/15-9-2014 επίκαιρη ερώτηση του Βουλευτή Κοζάνης των Ανεξαρτήτων Δημοκρατικών Βουλευτών κ. Γεωργίου Κασαπίδη προς τον Υπουργό Υγείας, σχετικά με τη δυσλειτουργία της παθολογικής κλινικής και την αναστολή λειτουργίας του διαβητολογικού ιατρείου στο Μαμάτσειο Νοσοκομείο Κοζάνης, παρά την παγκόσμια αναγνώριση της προσφοράς του. 
«Κύρωση της Συμφωνίας Πολιτιστικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Κράτους του Κατάρ».
Ερωτάται το Τμήμα: Γίνεται δεκτό το νομοσχέδιο;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
<Speech><Parlmember>ΧΡΗΣΤΟΣ ΚΑΤΣΩΤΗΣ</Parlmember>: Κατά πλειοψηφία.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Συνεπώς το νομοσχέδιο του Υπουργείου Πολιτισμού και Αθλητισμού: «Κύρωση της Συμφωνίας Πολιτιστικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης του Κράτους του Κατάρ» έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής:
(Να μπει το νομοσχέδιο σελ.149α)</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): «Κύρωση του Πρωτοκόλλου μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την παρεμπόδιση και πρόληψη της παράνομης εισαγωγής, εξαγωγής, διακίνησης και μεταβίβασης κυριότητας πολιτιστικών αγαθών».
Ερωτάται το Τμήμα: Γίνεται δεκτό το νομοσχέδιο;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
<Speech><Parlmember>ΧΡΗΣΤΟΣ ΚΑΤΣΩΤΗΣ</Parlmember>: Παρών.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Συνεπώς το νομοσχέδιο του Υπουργείου Πολιτισμού και Αθλητισμού: «Κύρωση του Πρωτοκόλλου μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την παρεμπόδιση και πρόληψη της παράνομης εισαγωγής, εξαγωγής, διακίνησης και μεταβίβασης κυριότητας πολιτιστικών αγαθών» έγινε δεκτό κατά πλειοψηφία, σε μόνη συζήτηση επί της αρχής, των άρθρων και του συνόλου και έχει ως εξής:
(Να μπει το νομοσχέδιο σελ.150α)</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρίες και κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.</ChairmanSpeech> 
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Το Τμήμα παρέσχε τη ζητηθείσα εξουσιοδότηση.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.
Με τη συναίνεση του Τμήματος και ώρα 21.27΄ λύεται η συνεδρίαση για την Πέμπτη 18 Σεπτεμβρίου 2014 και ώρα 9.30΄, με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
Ο</Speech> ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ </body>
</html>