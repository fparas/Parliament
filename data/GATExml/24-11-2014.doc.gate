<html><head><meta name="cp:revision" content="3"><meta name="date" content="2014-12-18T11:14:00Z"><meta name="Company" content="OTS"><meta name="Keywords" content=""><meta name="meta:word-count" content="11388"><meta name="subject" content=""><meta name="dc:creator" content="Production"><meta name="extended-properties:Company" content="OTS"><meta name="Word-Count" content="11388"><meta name="dcterms:created" content="2014-12-18T11:11:00Z"><meta name="dcterms:modified" content="2014-12-18T11:14:00Z"><meta name="Last-Modified" content="2014-12-18T11:14:00Z"><meta name="Last-Save-Date" content="2014-12-18T11:14:00Z"><meta name="meta:character-count" content="61496"><meta name="Template" content="Normal"><meta name="meta:save-date" content="2014-12-18T11:14:00Z"><meta name="dc:title" content=""><meta name="Application-Name" content="Microsoft Office Word"><meta name="modified" content="2014-12-18T11:14:00Z"><meta name="Edit-Time" content="1200000000"><meta name="cp:subject" content=""><meta name="Content-Type" content="application/msword"><meta name="creator" content="Production"><meta name="meta:author" content="Production"><meta name="dc:subject" content=""><meta name="extended-properties:Application" content="Microsoft Office Word"><meta name="meta:creation-date" content="2014-12-18T11:11:00Z"><meta name="meta:last-author" content="katerinag"><meta name="Creation-Date" content="2014-12-18T11:11:00Z"><meta name="xmpTPg:NPages" content="61"><meta name="resourceName" content="24-11-2014.doc"><meta name="Last-Author" content="katerinag"><meta name="Character Count" content="61496"><meta name="Page-Count" content="61"><meta name="Revision-Number" content="3"><meta name="extended-properties:Template" content="Normal"><meta name="meta:keyword" content=""><meta name="Author" content="Production"><meta name="meta:page-count" content="61"></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></head><body>ΣΥΝΕΔΡΙΑΣΗ 24-11-2014		ΣΕΛ.61
(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
ΠΙΝΑΚΑΣ ΠΕΡΙΕΧΟΜΕΝΩΝ
ΙΕ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Γ΄
ΣΥΝΕΔΡΙΑΣΗ ΛΓ ΄
Δευτέρα  24 Νοεμβρίου 2014
ΘΕΜΑΤΑ
 
Α. ΕΙΔΙΚΑ ΘΕΜΑΤΑ 
1.  Άδεια απουσίας των Βουλευτών κ. Γ. Παπανδρέου και Γ. Σταθάκη, σελ. 
2. Ανακοινώνεται ότι τη συνεδρίαση παρακολουθούν μαθητές από το Ελληνικό Κολέγιο Θεσσαλονίκης, σελ. 
3. Επί διαδικαστικού θέματος, σελ. 
4. Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτών, σελ. 
 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Απαντήσεις Υπουργών σε ερωτήσεις Βουλευτών, σελ. 
2. Ανακοίνωση του δελτίου αναφορών και ερωτήσεων της Τρίτης 25 Νοεμβρίου 2014, σελ. 
3. Συζήτηση επικαίρων ερωτήσεων:
    α) Προς τον Υπουργό Εργασίας, Κοινωνικής Ασφάλισης και Πρόνοιας, σχετικά με τη λήψη μέτρων για οικονομική ενίσχυση στους εργαζόμενους της Ναυπηγοεπισκευαστικής Ζώνης, σελ. 
    β) Προς τον Υπουργό Πολιτισμού και Αθλητισμού, σχετικά με τη μεταφορά των σκηνικών της τελετής έναρξης των Ολυμπιακών Αγώνων 2004 σε ασφαλή χώρο, σελ. 
    γ) Προς τον Υπουργό Παιδείας και Θρησκευμάτων:
        i. σχετικά με τις δυνατότητες ανάθεσης διδασκαλίας μαθημάτων σε πτυχιούχους ΠΕ 15 του κλάδου της Οικιακής Οικονομίας, σελ. 
        ii. σχετικά με την ανάγκη πρόσληψης εκπαιδευτικών για την επαναλειτουργία του σχολείου «18  Άνω», σελ. 
        iii. σχετικά με τα προβλήματα στη λειτουργία του Τμήματος Λαϊκής και Παραδοσιακής Μουσικής στο ΤΕΙ Ηπείρου στην  Άρτα από την έλλειψη διδακτικού προσωπικού, σελ. 

ΠΡΟΕΔΡΕΥΩΝ
ΔΡΑΓΑΣΑΚΗΣ Ι. , σελ.

ΟΜΙΛΗΤΕΣ

Α. Επί διαδικαστικού θέματος:
ΑΛΕΞΟΠΟΥΛΟΣ Α. , σελ.
ΔΡΑΓΑΣΑΚΗΣ Ι. , σελ.
ΛΟΒΕΡΔΟΣ Α. , σελ.
ΠΕΤΡΑΚΟΣ Α. , σελ.

Β. Επί των επικαίρων ερωτήσεων:
ΑΛΕΞΟΠΟΥΛΟΣ Α. , σελ.
ΑΝΔΡΙΑΝΟΣ Ι. , σελ.
ΓΚΙΟΚΑΣ Ι. , σελ.
ΔΑΜΑΒΟΛΙΤΗΣ Κ. , σελ.
ΔΡΑΓΑΣΑΚΗΣ Ι. , σελ.
ΚΑΤΡΙΒΑΝΟΥ Β. , σελ.
ΚΕΓΚΕΡΟΓΛΟΥ Β. , σελ.
ΛΟΒΕΡΔΟΣ Α. , σελ.
ΛΥΚΟΥΡΕΝΤΖΟΣ Α. , σελ.
ΜΩΡΑΪΤΗΣ Ν. , σελ.
ΠΕΤΡΑΚΟΣ Α. , σελ.
ΠΡΑΚΤΙΚΑ ΒΟΥΛΗΣ
ΙΕ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Γ΄
ΣΥΝΕΔΡΙΑΣΗ  ΛΓ΄
Δευτέρα 24 Νοεμβρίου 2014
Αθήνα, σήμερα στις 24 Νοεμβρίου 2014, ημέρα Δευτέρα και ώρα 18.04΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Δ΄ Αντιπροέδρου αυτής κ. ΙΩΑΝΝΗ ΔΡΑΓΑΣΑΚΗ.
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κυρίες και κύριοι συνάδελφοι, αρχίζει η συνεδρίαση.
Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 25 Νοεμβρίου 2014.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
1. Η με αριθμό 3519/391/10-10-2014 ερώτηση-AKE του Βουλευτή Ιωαννίνων της Νέας Δημοκρατίας κ. Σταύρου Καλογιάννη προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση στην οριοθέτηση της γης με υψηλή παραγωγικότητα.
2. Η με αριθμό 3375/7-10-2014 ερώτηση του Βουλευτή Καστοριάς του Συνασπισμού Ριζοσπαστικής Αριστεράς κ. Ευάγγελου Διαμαντόπουλου προς τον Υπουργό Εργασίας, Κοινωνικής Ασφάλισης και Πρόνοιας, σχετικά με την εισοδηματική ενίσχυση σε οικογένειες που κατοικούν μόνιμα σε ορεινές και μειονεκτικές περιοχές σύμφωνα με την οδηγία 75/268/ΕΟΚ.
3. Η με αριθμό 3785/20-10-2014 ερώτηση της Βουλευτού Μαγνησίας των Ανεξαρτήτων Ελλήνων, κ. Μαρίνας Χρυσοβελώνη προς τους Υπουργούς Υγείας και Δημόσιας Τάξης και Προστασίας του Πολίτη, σχετικά με τον ιό Έμπολα στην Ελλάδα.
4. Η με αριθμό 3463/8-10-2014 ερώτηση της Βουλευτού Β΄ Αθηνών του Λαϊκού Συνδέσμου Χρυσή Αυγή κ. Ελένης Ζαρούλια προς τον Υπουργό Παιδείας και Θρησκευμάτων, σχετικά με την εγκύκλιο του Υπουργείου Παιδείας και Θρησκευμάτων σύμφωνα με την οποία οι απόφοιτοι κυπριακών λυκείων θεωρούνται «αλλογενείς αλλοδαποί».
5. Η με αριθμό 52/18-6-2014 ερώτηση της Βουλευτού Αιτωλοακαρνανίας της Δημοκρατικής Αριστεράς κ. Νίκης Φούντα προς τον Υπουργό Οικονομικών, σχετικά με πρόσκληση για παροχή εξειδικευμένων υπηρεσιών νομικού συμβούλου προς το ελληνικό δημόσιο και σε σχέση με την διερεύνηση της αξιοποίησης της συμμετοχής του στο μετοχικό κεφάλαιο της εταιρείας «ΕΛΛΗΝΙΚΕΣ ΑΛΥΚΕΣ Α.Ε.».
6. Η με αριθμό 3174/30-9-2014 ερώτηση του Βουλευτή Α’ Θεσσαλονίκης του Κομμουνιστικού Κόμματος Ελλάδας κ. Θεοδόση Κωνσταντινίδη προς τον Υπουργό Εργασίας, Κοινωνικής Ασφάλισης και Πρόνοιας , σχετικά με τα προβλήματα των εργαζομένων – απολυμένων στο κλειστό πλέον εργοστάσιο «FANCO» (πρώην «ΤΡΙΚΟΛΑΝ») με έδρα τη Νάουσα στην Π.Ε. Ημαθίας. 
Β. ΑΝΑΦΟΡΕΣ- ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
1. Η με αριθμό 372/23-6-2014 ερώτηση του Βουλευτή Κερκύρας του Συνασπισμού Ριζοσπαστικής Αριστεράς κ. Στέφανου Σαμοΐλη προς τον Υπουργό Εργασίας, Κοινωνικής Ασφάλισης και Πρόνοιας, σχετικά με τις εργατικές κατοικίες στον Άγιο Ιωάννη Κέρκυρας.
Κυρίες και κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Θα συζητηθεί η πέμπτη με αριθμό 294/18-11-2014 επίκαιρη ερώτηση πρώτου κύκλου του Βουλευτή Νομού Αττικής του Κομμουνιστικού Κόμματος Ελλάδας κ. Ιωάννη Γκιόκα προς τον Υπουργό Εργασίας, Κοινωνικής Ασφάλισης και Πρόνοιας, σχετικά με τη λήψη μέτρων για οικονομική ενίσχυση στους εργαζόμενους της ναυπηγοεπισκευαστικής ζώνης. 
Στην επίκαιρη ερώτηση θα απαντήσει ο Υφυπουργός κ. Κεγκέρογλου.
Κύριε Γκιόκα, έχετε τον λόγο για να αναπτύξετε την επίκαιρη ερώτησή σας.</ChairmanSpeech>
<Speech><Parlmember>ΙΩΑΝΝΗΣ ΓΚΙΟΚΑΣ</Parlmember>: Ευχαριστώ, κύριε Πρόεδρε.
Κύριε Υπουργέ, είναι γνωστή η άσχημη κατάσταση που υπάρχει στον κλάδο της ναυπηγοεπισκευαστικής βιομηχανίας, λόγω της απαξίωση και της εγκατάλειψης, με τις επιπτώσεις να είναι ιδιαίτερα τραγικές στους εργαζόμενους του κλάδου.
Η ανεργία στον κλάδο φτάνει στο 90%. Χιλιάδες είναι οι οικογένειες που στέλνονται στην εξαθλίωση, που ζουν από τα συσσίτια, που αντιμετωπίζουν πρόβλημα επιβίωσης και που δεν μπορούν να πληρώσουν τα στοιχειώδη, όπως το ρεύμα, το νερό, το πετρέλαιο θέρμανσης και τα χαράτσια. 
Γι’ αυτόν τον λόγο, οι εργαζόμενοι και οι συνδικαλιστικές τους οργανώσεις έχουν υποβάλει αίτημα προς το Υπουργείο Εργασίας για έκτακτη οικονομική ενίσχυση των εργαζομένων στη ναυπηγοεπισκευαστική βιομηχανία. Ουσιαστικά, πρόκειται για το εποχικό επίδομα που δίνεται στους εργαζόμενους της ναυπηγοεπισκευαστικής ζώνης και που προτείνεται να διευρυνθεί και ως προς τα κριτήρια και ως προς τον αριθμό των εργαζομένων που καλύπτει. 
Πρέπει δηλαδή να συμπεριληφθούν όλοι οι εργαζόμενοι στον κλάδο της ναυπηγοεπισκευαστικής βιομηχανίας -κι όχι μόνο εκείνης της ζώνης- όπως είναι οι εργαζόμενοι στον Σκαραμαγκά, που ήταν για τρία χρόνια απλήρωτοι και σήμερα εργάζονται για 800 ευρώ με ατομικές συμβάσεις -κι όχι όλοι- στις παραγγελίες του Πολεμικού Ναυτικού και με αβέβαιο το αύριο και όπως είναι οι εργαζόμενοι στα Ναυπηγεία Ελευσίνας, που είναι απλήρωτοι για δέκα μήνες και υπάρχει κι εκεί αβεβαιότητα. 
Κάποιες ρυθμίσεις που έγιναν στο παρελθόν δεν έλυσαν το πρόβλημα, όπως δεν θα το λύσει, κατά τη γνώμη μας, και η προσωρινή ρύθμιση, που απ’ ό,τι φαίνεται προχωράει με τα αντισταθμιστικά οφέλη και την επιδίωξη να εξασφαλιστούν 10.000.000 ευρώ από τα αντισταθμιστικά οφέλη της αγγλικής εταιρείας και να προχωρήσει η επισκευή κάποιων πυραυλάκατων.
Και με την ευκαιρία, αν έχετε κάποια ενημέρωση, επειδή οι εργαζόμενοι στα Ναυπηγεία Ελευσίνας αγωνιούν και για το θέμα αυτό, καλό είναι να ειπωθεί.
Πρέπει, επίσης, να διευρυνθούν και τα κριτήρια. Η προϋπόθεση δηλαδή που τίθεται σήμερα να έχουν οι εργαζόμενοι που λαμβάνουν το επίδομα από πενήντα ως διακόσια δέκα ένσημα, είναι απαγορευτική για πολλούς εργαζόμενους. Δεν μπορούν δηλαδή να πάρουν το επίδομα όλοι οι εργαζόμενοι στη ναυπηγοεπισκευαστική ζώνη, όπως οι εργαζόμενοι στον Σκαραμαγκά που δεν έχουν ένσημα, καθώς και οι μισοί περίπου εργαζόμενοι στην Ελευσίνα, οι οποίοι μπορεί να έχουν παραπάνω ένσημα από διακόσια δέκα, όμως ουσιαστικά δεν πληρώνονται.
Με βάση, λοιπόν, τη θετική απόφαση του Διοικητικού Συμβουλίου του ΟΑΕΔ, η ερώτησή μας είναι, τι μέτρα θα πάρει η Κυβέρνηση, ώστε να δοθεί άμεσα και χωρίς καμμιά προϋπόθεση, χωρίς δηλαδή το όριο των ενσήμων, η οικονομική ενίσχυση στους εργαζόμενους της ναυπηγικής και επισκευαστικής βιομηχανίας.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστούμε κι εμείς.
Κύριε Υπουργέ, έχετε τον λόγο.</ChairmanSpeech>
<Speech><Parlmember>ΒΑΣΙΛΕΙΟΣ ΚΕΓΚΕΡΟΓΛΟΥ</Parlmember> (Υφυπουργός Εργασίας, Κοινωνικής Ασφάλισης και Πρόνοιας): Ευχαριστώ, κύριε Πρόεδρε.
Κύριε συνάδελφε, είναι ένα θέμα που, όπως ακριβώς το αναπτύξατε, αφορά τους εργαζόμενους της ναυπηγοεπισκευαστικής ζώνης, βεβαίως των Ναυπηγείων Σκαραμαγκά και των Ναυπηγείων της Ελευσίνας και έχει να κάνει με την περιστασιακή, ουσιαστικά, εργασία την οποία έχουν και που δεν τους διασφαλίζει τα απαραίτητα για τη διαβίωση των ίδιων και των οικογενειών τους.
Απευθύνθηκαν τα συνδικάτα με δύο-τρεις συναντήσεις που είχαμε προς το Υπουργείο Εργασίας, συζητήσαμε το θέμα. Η διαδικασία η οποία προβλέπεται, προϋποθέτει εισήγηση του Διοικητικού Συμβουλίου του ΟΑΕΔ, η οποία, πράγματι, έχει σταλεί στο Υπουργείο Εργασίας μετά την απόφαση η οποία ελήφθη στις 21 Οκτωβρίου, στη συνεδρίαση του διοικητικού συμβουλίου, κατά την οποία παρευρέθηκαν οι εργαζόμενοι και εξέθεσαν το θέμα τους, καταθέτοντας και το αίτημα για έκτακτη, ουσιαστικά, οικονομική ενίσχυση.
Στην ουσία είναι αυτό που είπατε, ότι το επίδομα το οποίο δίδεται με κάποιες προϋποθέσεις, λόγω της ανάγκης που υπάρχει, πρέπει να δοθεί και σε αυτούς τους περιστασιακά εργαζόμενους, όπως είπαμε, και με λίγες ουσιαστικά δυνατότητες να στηρίξουν τις οικογένειές τους. Γι’ αυτό, αμέσως μετά την αποστολή του αιτήματος προς το Υπουργείο Εργασίας, πρέπει να δούμε το χρηματοδοτικό θέμα.
Από την πλευρά μας, έχουμε ήδη ενημερώσει το Υπουργείο Ανάπτυξης και το Οικονομικών. Το ύψος της χρηματοδότησης, σύμφωνα με την απόφαση του Διοικητικού Συμβουλίου του ΟΑΕΔ, είναι γύρω στα 2 εκατομμύρια. Εφόσον υπάρξει αυτή η θετική απάντηση, θα συνταχθεί κοινή υπουργική απόφαση για να προχωρήσει.
Δεν είμαι, όμως, σε θέση σήμερα να σας πω αν θα υπάρξει θετική απάντηση, παρ’ ότι εκφράστηκε η βούληση και από τον Υφυπουργό Ανάπτυξης, με τον οποίο μίλησα, να καταβληθεί προσπάθεια, ούτως ώστε να δοθούν τα χρήματα μέσα από τον προϋπολογισμό ο οποίος υφίσταται.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστώ.
Ο κ. Γκιόκας έχει τον λόγο.</ChairmanSpeech>
<Speech><Parlmember>ΙΩΑΝΝΗΣ ΓΚΙΟΚΑΣ</Parlmember>: Κύριε Υπουργέ, πρέπει όσο γίνεται πιο γρήγορα να υπάρξει απάντηση και να υπάρξει και σήμερα δέσμευση από τη μεριά της Κυβέρνησης ότι αυτό το επίδομα, που έχουν τόσο πολύ ανάγκη οι εργαζόμενοι στη ναυπηγική και επισκευαστική βιομηχανία της χώρας, θα δοθεί. Οι γιορτές των Χριστουγέννων πλησιάζουν, τα έξοδα τρέχουν, η κατάσταση για τους εργαζόμενους είναι απελπιστική και στη ζώνη και στον Σκαραμαγκά και στην Ελευσίνα και σε όλο τον κλάδο της ναυπηγικής βιομηχανίας της χώρας. Εδώ, φυσικά, πρέπει να υπάρξει και διεύρυνση των κριτηρίων.
Οι προϋποθέσεις που υπάρχουν σήμερα για το επίδομα που δίνεται στη ζώνη είναι απαγορευτικές. Δηλαδή, ο περιορισμός των ενσήμων για να πάρει το επίδομα ένα πολύ μεγάλο μέρος των εργαζομένων, είναι από πενήντα έως διακόσια δέκα ένσημα. Διότι υπάρχουν εργαζόμενοι, που όχι φυσικά με δική τους ευθύνη δεν έχουν ένσημα και στη ζώνη και στον Σκαραμαγκά ή υπάρχουν εργαζόμενοι που φαινομενικά έχουν ένσημα παραπάνω από διακόσια δέκα, όμως δεν πληρώνονται εδώ και δέκα μήνες, όπως συμβαίνει στην Ελευσίνα.
Άρα, λοιπόν, πρέπει να υπάρχει άμεση απάντηση από την Κυβέρνηση και δέσμευση τόσο όσον αφορά το επίδομα όσο και όσον αφορά τη διεύρυνση των κριτηρίων. Ούτως ή άλλως, μιλάμε για εργαζόμενους που δεν φταίνε σε τίποτα γι’ αυτήν την κατάσταση.
Οι αιτίες είναι γνωστές για τη συρρίκνωση και το μαρασμό της ναυπηγικής και επισκευαστικής βιομηχανίας της χώρας μας και δεν είναι μόνο η κρίση αλλά είναι και οι πολιτικές που υλοποιούνται όλα αυτά τα χρόνια από τις κυβερνήσεις και ξεκίνησαν πριν από την κρίση. Είναι οι ιδιωτικοποιήσεις, όπου δισεκατομμύρια ευρώ έχουν εισπράξει, έχουν τσεπώσει οι ιδιοκτήτες των ναυπηγείων από τα εξοπλιστικά προγράμματα. Είναι οι πολιτικές της Ευρωπαϊκής Ένωσης, που ουσιαστικά απαγορεύουν σε μία χώρα, όπως είναι η Ελλάδα, με μεγάλες ανάγκες στην ακτοπλοΐα, στη νησιωτική σύνδεση, να έχουν εμπορική δραστηριότητα τα ναυπηγεία της. Είναι το κυνήγι του κέρδους, που οδηγεί εφοπλιστές να ναυπηγούν καράβια στην Κίνα, στην Κορέα και εδώ να μη φτιάχνουν ούτε βάρκα και μάλιστα να διευκολύνονται με διακρατικές συμφωνίες, προκειμένου να πηγαίνουν στην Κίνα και στην Κορέα. Είναι όλα αυτά που πρέπει να μπουν στο στόχαστρο των εργαζομένων, προκειμένου να ανατραπεί η σημερινή κατάσταση στα ναυπηγεία της χώρας.
Όμως, εδώ πρέπει να υπάρξει μία ανακούφιση. Κατά τη γνώμη μας, αυτό το επίδομα, η έκτακτη οικονομική ενίσχυση, είναι το ελάχιστο, το αυτονόητο που πρέπει να γίνει, προκειμένου να μπορέσουν αυτές οι οικογένειες να καλύψουν ένα μέρος τουλάχιστον των εξόδων τους. Η Κυβέρνηση πρέπει να δεσμευτεί και να εγκρίνει αυτό το κονδύλι, που το ύψος του, όπως είπατε, δεν είναι απαγορευτικό. 
Φυσικά, πρέπει να συνεχιστεί ο αγώνας αυτών των εργαζομένων, προκειμένου να διεκδικηθούν τα δεδουλευμένα που τους οφείλονται. Επίσης, δεν πρέπει να υπάρξουν αλλαγές στις εργασιακές σχέσεις. Αυτό πρέπει να συνδεθεί με το συνολικότερο αγώνα του λαού μας, των εργαζομένων, ιδιαίτερα εν όψει νέων -απ’ ό,τι φαίνεται- αρνητικών εξελίξεων στα ασφαλιστικά, κοινωνικά και εργασιακά δικαιώματα.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κύριε Υπουργέ, θα θέλατε να προσθέσετε κάτι;</ChairmanSpeech>
<Speech><Parlmember>ΒΑΣΙΛΕΙΟΣ ΚΕΓΚΕΡΟΓΛΟΥ</Parlmember> (Υφυπουργός Εργασίας, Κοινωνικής Ασφάλισης και Πρόνοιας): Κύριε Πρόεδρε, θα ήθελα μόνο να πω ότι το μόνο για το οποίο δεσμεύεται το Υπουργείο Εργασίας είναι, εφόσον υπάρξει η θετική απάντηση για την ύπαρξη του ποσού, να κάνει τη διαδικασία που προβλέπεται, προκειμένου να δοθούν τα χρήματα και να καταβληθεί η ενίσχυση στους εργαζόμενους.
Όσον αφορά το άλλο κομμάτι, το μεγαλύτερο, στο οποίο αναφερθήκατε, αυτό είναι αρμοδιότητα του Υπουργείου Εμπορικής Ναυτιλίας και του Υπουργείου Άμυνας και δεν μπορώ να έχω σήμερα ενημέρωση γι’ αυτά τα θέματα.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κι εμείς ευχαριστούμε.
Κύριοι συνάδελφοι, ο Βουλευτής κ. Γεώργιος Παπανδρέου ζητεί άδεια απουσίας του για τις 24 και 25 Νοεμβρίου, καθώς θα βρίσκεται στη Φλωρεντία. 
Η Βουλή εγκρίνει;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>:  Μάλιστα, μάλιστα.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Η Βουλή ενέκρινε τη ζητηθείσα άδεια.
Επίσης, ο Βουλευτής κ. Γεώργιος Σταθάκης ζητεί ολιγοήμερη άδεια απουσίας του στο εξωτερικό. 
Η Βουλή εγκρίνει;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>:  Μάλιστα, μάλιστα.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Η Βουλή ενέκρινε τη ζητηθείσα άδεια.
Η δεύτερη με αριθμό 288/18-11-2014 επίκαιρη ερώτηση πρώτου κύκλου του Βουλευτή Μεσσηνίας του Συνασπισμού Ριζοσπαστικής Αριστεράς κ. Αθανασίου Πετράκου προς τον Υπουργό Περιβάλλοντος, Ενέργειας και Κλιματικής Αλλαγής, σχετικά με την ανάκληση της επιστράτευσης των εργαζομένων της «ΔΕΗ Α.Ε.», του «ΑΔΜΗΕ Α.Ε.» και του «ΔΕΔΔΗΕ Α.Ε.», δεν συζητείται λόγω κωλύματος του κυρίου Υπουργού και διαγράφεται.</ChairmanSpeech>
<Speech><Parlmember>ΑΠΟΣΤΟΛΟΣ ΑΛΕΞΟΠΟΥΛΟΣ</Parlmember>: Είναι η τρίτη συνεχόμενη φορά που δεν έρχεται ο Υπουργός, κύριε Πρόεδρε.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Μιλάτε για τον ίδιο Υπουργό.</ChairmanSpeech>
<Speech><Parlmember>ΑΠΟΣΤΟΛΟΣ ΑΛΕΞΟΠΟΥΛΟΣ</Parlmember>: Για τον ίδιο, κύριε Πρόεδρε.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Είναι εκτός Αθηνών, απ’ ό,τι ακούω. Όμως, είναι πάντα εκτός Αθηνών;</ChairmanSpeech>
<Speech><Parlmember>ΑΘΑΝΑΣΙΟΣ ΠΕΤΡΑΚΟΣ</Parlmember>: Κύριε Πρόεδρε, θα μπορούσα να έχω τον λόγο;</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ορίστε, κύριε Πετράκο, έχετε τον λόγο.</ChairmanSpeech>
<Speech><Parlmember>ΑΘΑΝΑΣΙΟΣ ΠΕΤΡΑΚΟΣ</Parlmember>: Κύριε Πρόεδρε, η Κυβέρνηση για μία ακόμα φορά υποτιμά και υποβιβάζει το ρόλο του Κοινοβουλίου. Ο κύριος Υπουργός προφασίζεται ότι απουσιάζει. Θα ήθελα να μου επιτρέψετε να τονίσω ότι το Υπουργείο έχει και Υφυπουργό, που είναι μάλιστα αρμόδιος για την ηλεκτρική ενέργεια και αν πραγματικά ήθελε να απαντήσει, θα έπρεπε να συνεννοηθούν να έρθει ο κ. Παπαγεωργίου. Όμως η Κυβέρνηση δεν έχει κανένα επιχείρημα, γιατί έχει ντύσει στο χακί τους εργαζόμενους στη ΔΕΗ, στον ΑΔΜΗΕ και στο ΔΕΔΔΗΕ από τις 3 Ιουλίου. Δεν έχει κανένα επιχείρημα γιατί έγινε η επιστράτευση. 
Θέλω να απευθυνθώ στην Κυβέρνηση με τη δυνατότητα που μου δίνει το Προεδρείο και να καλέσω να άρει την επιστράτευση των εργαζομένων στη ΔΕΗ, στον ΑΔΜΗΕ και στο ΔΕΔΔΗΕ, διότι ήταν μία επιστράτευση η οποία δεν είχε ούτε την ελάχιστη νομιμοποιητική βάση, πέραν του ότι είναι αντιδημοκρατική και ακραία οποιαδήποτε ενέργεια επιστράτευσης των εργαζομένων, όταν διεκδικούν τα δικαιώματά τους.
Σας ευχαριστώ πολύ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστούμε κι εμείς.
Καταγράφεται η παρατήρηση του κ. Πετράκου. Βεβαίως, το Προεδρείο δεν μπορεί να συμμεριστεί την άποψη περί προφάσεως. Μπορεί σήμερα ο Υπουργός όντως να είχε μία απασχόληση αλλά οπωσδήποτε μας απασχολούν οι επανειλημμένες απουσίες των Υπουργών, όπως είναι άλλωστε γνωστό με ομόφωνες αποφάσεις της Διάσκεψης των Προέδρων.
Η τέταρτη με αριθμό 285/18-11-2014 επίκαιρη ερώτηση πρώτου κύκλου του Βουλευτή Σερρών του Λαϊκού Συνδέσμου–Χρυσή Αυγή κ. Αρτέμιου Ματθαιόπουλου προς τους Υπουργούς Περιβάλλοντος, Ενέργειας και Κλιματικής Αλλαγής και Ανάπτυξης και Ανταγωνιστικότητας, σχετικά με τις διαφημίσεις της ΔΕΗ, δεν θα συζητηθεί λόγω κωλύματος του κυρίου Υπουργού και διαγράφεται.
Η πρώτη με αριθμό 267/17-11-2014 επίκαιρη ερώτηση δεύτερου κύκλου του Βουλευτή Ηρακλείου της Νέας Δημοκρατίας κ. Γεωργίου Δεικτάκη προς τον Υπουργό Οικονομικών, σχετικά με τη ρύθμιση όρων παραγωγής και διακίνησης άνυδρης αιθυλικής αλκοόλης, δεν θα συζητηθεί λόγω κωλύματος του κυρίου Υπουργού και διαγράφεται.
Η τρίτη με αριθμό 291/18-11-2014 επίκαιρη ερώτηση δευτέρου κύκλου του Βουλευτή Αχαΐας των Ανεξαρτήτων Ελλήνων κ. Νικολάου Νικολόπουλου προς τον Υπουργό Υποδομών, Μεταφορών και Δικτύων, σχετικά με την πορεία των έργων του μετρό Θεσσαλονίκης, δεν συζητείται λόγω κωλύματος του κυρίου Υπουργού και διαγράφεται.
Εισερχόμαστε στην τρίτη με αριθμό 282/18-11-2014 επίκαιρη ερώτηση πρώτου κύκλου του Βουλευτή Ηρακλείου των Ανεξαρτήτων Ελλήνων κ. Κωνσταντίνου Δαμαβολίτη προς τον Υπουργό Πολιτισμού και Αθλητισμού, σχετικά με τη μεταφορά των σκηνικών της τελετής έναρξης των Ολυμπιακών Αγώνων 2004 σε ασφαλή χώρο.
Στην επίκαιρη ερώτηση θα απαντήσει ο Υπουργός κ. Ανδριανός.
Τον λόγο έχει ο κ. Δαμαβολίτης να αναπτύξει την επίκαιρη ερώτησή του για δύο λεπτά.</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΔΑΜΑΒΟΛΙΤΗΣ</Parlmember>: Ευχαριστώ πολύ, κύριε Πρόεδρε.
Κύριε Υπουργέ, στις 19/6, κατέθεσα μία ερώτηση για τα σκηνικά της τελετής έναρξης και λήξης των Ολυμπιακών Αγώνων. 
Εμπλέκομαι με τα διοικητικά της Ομοσπονδίας του Παγκρατίου Αθλήματος. Κατά την είσοδό μου, λοιπόν, στο στάδιο των Άνω Λιοσίων, είδα πεταμένα κάποια πράγματα, σκονισμένα, διαλυμένα. Μου έκανε εντύπωση. Πήγα κοντά και ρώτησα τι είναι. Μου είπαν ότι είναι τα σκηνικά της τελετής έναρξης και λήξης. Στο πάρκινγκ του σταδίου υπήρχαν τα αγαλματίδια τα οποία έκαναν την τελετή, που είχαμε τον ιστορικό χρονισμό. Ήταν μια τελετή όπου η ανθρωπότητα έκαμψε γόνυ. Διότι σαν ένα θαυμάσιο φλας, πέρασε η ιστορία μας μέσα από αυτήν την εκπληκτική δουλειά που έκανε ο σκηνοθέτης. Διαπίστωσα, λοιπόν, ότι αυτά τα εκπληκτικά έργα σύγχρονης τέχνης, σύγχρονου πολιτισμού βρίσκονται εκεί. 
Στην ερώτηση, λοιπόν, που κατέθεσα στις 19/6, μου απήντησε το Υπουργείο Πολιτισμού ότι δεν είναι θέμα του Υπουργείου Πολιτισμού αλλά είναι θέμα του Υπουργείου Οικονομικών, διότι τα ολυμπιακά ακίνητα ανήκουν στο Υπουργείο Οικονομικών. Στις 28/8, μας κοινοποιεί απάντηση το Υπουργείο Οικονομικών ότι τα ολυμπιακά ακίνητα έχουν συγχωνευτεί με τα εθνικά δημόσια ακίνητα με αποτέλεσμα να μην έχουν βρει την άκρη. 
Σε όλο αυτό το διάστημα, ανά δεκαπέντε μέρες προσπαθούσαμε να κάνουμε τηλεφωνικές επαφές. Η τελευταία επαφή μετά από πάρα πολλές επαφές που είχαμε ήταν με κάποια παιδιά -προς τιμήν τους- από μία επιτροπή συντήρησης σύγχρονων μνημείων τέχνης και μας είπαν ότι «κατά πάσα πιθανότητα θα πέσουν σε εμάς αλλά χωρίς να έχουμε πλήρη γνώση του αντικειμένου».
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Στο συγκεκριμένο σημείο θέλω να πω το εξής. Θέλω να είμαι λογικός. Εάν ήταν ένα ολυμπιακό ακίνητο που έχει ένα τεράστιο κόστος συντήρησης, να το καταλάβω. Στη συγκεκριμένη περίπτωση, όμως, να παραδειγματιστούμε από το τι έκανε η Βαρκελώνη. Από το ΄92 όλα αυτά τα έχει σε ένα μουσείο και πάει ο επισκέπτης και πληρώνει εισιτήριο των πέντε ευρώ για να δει αυτές τις εικόνες που στιγμάτισαν για πάντα την παγκόσμια ιστορία του αθλητισμού.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Να ακούσουμε τον Υπουργό, κύριε συνάδελφε;</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΔΑΜΑΒΟΛΙΤΗΣ</Parlmember>: Το ίδιο συμβαίνει και με την Κίνα. Δεν θα μπορούσαν αυτά να μπουν σε ένα μουσείο; 
Ευχαριστώ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστούμε και εμείς.
Τον λόγο έχει ο κύριος Υπουργός.</ChairmanSpeech>
<Speech><Parlmember>ΙΩΑΝΝΗΣ ΑΝΔΡΙΑΝΟΣ</Parlmember> (Υφυπουργός Πολιτισμού και Αθλητισμού): Ευχαριστώ, κύριε Πρόεδρε.
Κύριε συνάδελφε, η επίκαιρη ερώτηση που συζητούμε σήμερα αφορά πράγματι ένα κεφάλαιο της αξιοποίησης των Ολυμπιακών Αγώνων του 2004 και είναι συνολικά μια υπόθεση που θα έπρεπε να είχε σχεδιαστεί αποτελεσματικότερα εξαρχής. 
Σε κάθε περίπτωση, όμως, οφείλουμε να ανταποκριθούμε στην ευθύνη τόσο απέναντι στην ιστορία του τόπου μας και του ολυμπιακού κινήματος όσο και αξιοποιώντας μια σημαντική αναπτυξιακή ευκαιρία. 
Σας ενημερώνω, λοιπόν, ότι έχω επισκεφτεί το χώρο. Πράγματι είναι πεταμένα πολλά αντικείμενα, πολλά εξαρτήματα, πολλά έργα τέχνης, όπως λέτε –και όπως είναι- από τα σκηνικά της τελετής έναρξης και της τελετής λήξης των Ολυμπιακών Αγώνων.
Μάλιστα, με απόφασή μου στις 29 Ιουλίου συγκροτήθηκε ομάδα εργασίας εμπειρογνωμόνων της Γενικής Γραμματείας Αθλητισμού, με στόχο την καταμέτρηση, την εκτίμηση της κατάστασης των σκηνικών των τελετών έναρξης και λήξης. Η ομάδα αυτή άμεσα, στις 31 Ιουλίου, διενήργησε αυτοψία στις εγκαταστάσεις του κλειστού γυμναστηρίου βαρέων αθλημάτων, που όπως είπατε βρίσκεται στα Λιόσια, και μου επέδωσε στις 20 Αυγούστου ενημερωτικό σημείωμα με τα πορίσματά της. 
Ταυτόχρονα, είχα επικοινωνία με τον υπεύθυνο τότε για τις τελετές έναρξης και λήξης, τον Δημήτρη Παπαϊωάννου, ο οποίος προσφέρθηκε να βοηθήσει. Όμως, έλειπε στο εξωτερικό και είπαμε ότι θα συνεννοηθούμε και θα βρεθούμε να συζητήσουμε, ώστε να συνδράμει σε κάθε προσπάθεια για την αξιοποίησή τους. 
Θέλω εδώ να επισημάνω ότι στο πλαίσιο του πολιτιστικού έτους της Ελλάδας στην Κίνα το 2007 επιλέχθηκαν κομμάτια από τα σκηνικά των τελετών, τα οποία ήταν δυνατόν να αποκατασταθούν, ώστε να ταξιδέψουν στο Πεκίνο και να εκτεθούν εκεί. Η έκθεση έγινε στο CAPITAL MUSEUM στο Πεκίνο και στην συνέχεια στην Εθνική Γλυπτοθήκη στο Γουδή και περιλάμβανε σκηνικά, στολές και άλλα αντικείμενα. 
Τα κομμάτια, λοιπόν, αυτά βρίσκονται αυτήν τη στιγμή αποθηκευμένα στις εγκαταστάσεις του πρώην κέντρου ραδιοτηλεόρασης στο Μαρούσι, σε ειδικά κουτιά που τα προφυλάσσουν από τις επιβαρυντικές συνθήκες του περιβάλλοντος. Πρέπει εδώ να τονίσω ότι το μεγαλύτερο μέρος των αντικειμένων είναι κατασκευασμένα από πολτοποιημένο χαρτί, γεγονός που δημιουργεί κάποιες δυσκολίες στη συντήρηση και διατήρησή τους και άρα τα καθιστά ιδιαίτερα ευαίσθητα στην υγρασία και τις υψηλές θερμοκρασίες. 
Πάντως, βούλησή μου είναι το ήδη αποκατεστημένο και έτοιμο προς έκθεση υλικό, καθώς και τυχόν μέρος του υλικού στα Άνω Λιόσια, το οποίο μπορεί να αποκατασταθεί -αυτό θα το εκτιμήσουν οι ειδικοί-, να εκτεθεί σε ειδικά διαμορφωμένο χώρο στο ΟΑΚΑ, στο πλαίσιο της ανάδειξης της εγκατάστασης σε επισκέψιμο προορισμό. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Επίσης, θέλω να σας ενημερώσω ότι κατά την αυτοψία που έγινε στα Άνω Λιόσια εντοπίστηκαν στολές εθελοντών, όπως είπατε, και άλλα αντικείμενα, για τα οποία διερευνούμε τον καλύτερο τρόπο αξιοποίησής τους, δεδομένου του ιδιοκτησιακού καθεστώτος και των τυχόν περιορισμών της ΔΟΕ και των χορηγών, αφού υπάρχουν μπλουζάκια και διάφορα αντικείμενα, για τα οποία θα συνεννοηθούμε και με την ΔΟΕ για το πως μπορούμε να τα αξιοποιήσουμε, αν μπορούμε να τα πουλήσουμε, αν μπορούμε να τα διαθέσουμε για κάποια έσοδα. 
Έτσι, κινούμαστε, λοιπόν, προς δύο κατευθύνσεις, αφ’ ενός προς την εξακρίβωση του ποια αντικείμενα στα Λιόσια μπορούν και πρέπει να αποκατασταθούν και να αξιοποιηθούν και αφ’ ετέρου για την προετοιμασία της έκθεσης στο ΟΑΚΑ και της αξιοποίησης των εμπορικών συλλεκτικών προϊόντων.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κύριε συνάδελφε, έχετε τον λόγο για τη δευτερολογία σας.</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΔΑΜΑΒΟΛΙΤΗΣ</Parlmember>: Κύριε Υπουργέ, αν έχετε κάνει την αυτοψία, έχετε δεί και αυτό.</Speech>
<Speech><Parlmember>ΙΩΑΝΝΗΣ ΑΝΔΡΙΑΝΟΣ</Parlmember> (Υφυπουργός Πολιτισμού και Αθλητισμού): Τα έχω δει.</Speech>
<Speech><Parlmember>ΚΩΝΣΤΑΝΤΙΝΟΣ ΔΑΜΑΒΟΛΙΤΗΣ</Parlmember>: Αυτό, λοιπόν, είναι παραιτημένο μπροστά στο πάρκινγκ. 
Προσέξτε! Αυτήν τη στιγμή η προσπάθεια γίνεται με περιμετρική πίεση. Αυτό εδώ ήταν ο Παρθενώνας. Κι επειδή μου είπατε ότι είναι ένα πολτοποιημένο χαρτί θα σας δείξω φωτογραφία…</Speech> 
<Speech><Parlmember>ΙΩΑΝΝΗΣ ΑΝΔΡΙΑΝΟΣ</Parlmember> (Υφυπουργός Πολιτισμού και Αθλητισμού): Δεν χρειάζεται να μου δείξετε. Τα έχω δει. Έχω πάει ο ίδιος.</Speech>
<Speech><Parlmember>ΚΩΝΣΤΑΝΤΙΝΟΣ ΔΑΜΑΒΟΛΙΤΗΣ</Parlmember>: Με συγχωρείτε. Αυτά όλα είναι μεταλλικά. Το θέατρο, το οποίο είχε γίνει σε μια μακέτα, ήταν μεταλλικό. Ο αρματοδρόμος ήταν μεταλλικός. 
Η περιμετρική πίεση που ασκήθηκε ξεσήκωσε ένα ενδιαφέρον από τα μέσα μαζικής ενημέρωσης. Ένα site έκανε αφιέρωμα με όλες αυτές τις φωτογραφίες δημοσιευμένες. Ο τηλεοπτικός σταθμός «ΣΚΑΪ» έκανε ειδικό ρεπορτάζ, όπως και το ράδιο «FOCUS» στη Θεσσαλονίκη. Σας λέω ενδεικτικά το τι έγινε. Δεν έγινε τίποτα τότε. 
Σε πόσο χρόνο από τώρα, έστω αυτήν τη στιγμή, για να μην έχουμε αυτήν την κατάσταση, η οποία μας εκθέτει παγκοσμίως, μπορείτε να δεσμευθείτε ότι μπορεί όλο αυτό το υλικό να μπει σε ένα χώρο και να έχει επισκεψιμότητα; 
Το ζητούμενο δεν είναι όλο αυτό το υλικό, όλος αυτός ο θησαυρός να πάει σε έναν αποθηκευτικό χώρο.</Speech>
<Speech><Parlmember>ΙΩΑΝΝΗΣ ΑΝΔΡΙΑΝΟΣ</Parlmember> (Υφυπουργός Πολιτισμού και Αθλητισμού): Αυτό καταλάβατε;</Speech> 
<Speech><Parlmember>ΚΩΝΣΤΑΝΤΙΝΟΣ ΔΑΜΑΒΟΛΙΤΗΣ</Parlmember>: Το ζητούμενο, κύριε Υπουργέ, είναι να μπει σε ένα μουσείο το οποίο να έχει επισκεψιμότητα. 
Σας ευχαριστώ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ορίστε, κύριε Υπουργέ, έχετε τον λόγο.</ChairmanSpeech> 
<Speech><Parlmember>ΙΩΑΝΝΗΣ ΑΝΔΡΙΑΝΟΣ</Parlmember> (Υφυπουργός Πολιτισμού και Αθλητισμού): Κύριε Δαμαβολίτη, μάλλον δεν καταλάβατε αυτά που είπα. Σας είπα, λοιπόν, ότι η βούληση είναι ξεκάθαρη και ότι έχει ήδη γίνει σημαντική προετοιμασία για να εκτιμηθεί ποια από αυτά τα υλικά μπορούν να συντηρηθούν και να μεταφερθούν σε ένα χώρο έκθεσης του ΟΑΚΑ.</Speech> 
<Speech><Parlmember>ΚΩΝΣΤΑΝΤΙΝΟΣ ΔΑΜΑΒΟΛΙΤΗΣ</Parlmember>: Κύριε Υπουργέ, αυτό είναι το αρχείο. Βλέπετε; Αυτό είναι δικό μου.</Speech>
<Speech><Parlmember>ΙΩΑΝΝΗΣ ΑΝΔΡΙΑΝΟΣ</Parlmember> (Υφυπουργός Πολιτισμού και Αθλητισμού): Ακούστε με, κύριε συνάδελφε. Σας είπα, λοιπόν, ότι έχω πάει ο ίδιος εκεί και επομένως δεν χρειάζεται να μου δείξετε τις φωτογραφίες. Τα έχω δει ο ίδιος. Από την πρώτη στιγμή που ενημερώθηκα ότι υπάρχουν αυτά τα υλικά, πήγα εκεί και είδα. Υπάρχει, λοιπόν, κλιμάκιο που ασχολείται, υπάρχει επιτροπή εμπειρογνωμόνων με αρχιτέκτονες του Υπουργείου Πολιτισμού και Αθλητισμού, της Γενικής Γραμματείας, με ανθρώπους ειδικούς που θα εκτιμήσουν ποια από αυτά τα υλικά μπορούν να συντηρηθούν και να μεταφερθούν. 
Επίσης, σας είπα ότι σε συνεργασία με το Δημήτρη Παπαϊωάννου, αλλά και με τα άλλα στελέχη του Υπουργείου Πολιτισμού και Αθλητισμού και της Γενικής Γραμματείας θα εξετάσουμε στο αμέσως προσεχές διάστημα τις διαθέσιμες εναλλακτικές για να προχωρήσουμε στην υλοποίησή τους, λαμβάνοντας υπ’ όψιν την κατάσταση στην οποία βρίσκεται το κάθε αντικείμενο, τη σημασία του, αλλά και τη δημοσιονομική συνθήκη, δεδομένου ότι χρειάζονται κάποια χρήματα. Έτσι, λοιπόν, θα δούμε αν μπορούμε και ποιο είναι το κόστος. 
Όμως, εκτός από αυτά που βλέπετε, υπάρχει και στις αποθήκες –τις οποίες προφανώς δεν μπορέσατε να επισκεφθείτε- υλικό, όπως σας είπα μόνος μου, το οποίο κοιτάζουμε πώς μπορούμε να το αξιοποιήσουμε και αυτό. 
Να είστε σίγουρος, όμως, ότι η βούληση υπάρχει, έχει γίνει προεργασία και υπάρχει ομάδα εργασίας που θα δουλέψει, όπως επιβάλλεται, με υπευθυνότητα για τη διάσωση, αποκατάσταση, φύλαξη και καλύτερη αξιοποίηση αυτών των αντικειμένων τόσο στο πλαίσιο της ολυμπιακής παιδείας όσο και σ’ αυτό της τουριστικής προβολής μέσα από την αδιάρρηκτη σύνδεση της Ελλάδας με το ολυμπιακό κίνημα. 
Ευχαριστώ πολύ. 
(Στο σημείο αυτό ο Βουλευτής κ. Κωνσταντίνος Δαμαβολίτης καταθέτει για τα Πρακτικά τις προαναφερθείσες φωτογραφίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστούμε και εμείς, κύριε Υπουργέ. 
Επόμενη είναι η πρώτη με αριθμό 281/18-11-2014 επίκαιρη ερώτηση πρώτου κύκλου του Βουλευτή Αρκαδίας της Νέας Δημοκρατίας κ. Ανδρέα Λυκουρέντζου προς τον Υπουργό Παιδείας και Θρησκευμάτων, σχετικά με τις δυνατότητες ανάθεσης διδασκαλίας μαθημάτων σε πτυχιούχους ΠΕ 15 του κλάδου της Οικιακής Οικονομίας. 
Στην επίκαιρη ερώτηση του κ. Λυκουρέντζου θα απαντήσει ο Υπουργός Παιδείας και Θρησκευμάτων κ. Ανδρέας Λοβέρδος. 
Κύριε συνάδελφε, έχετε τον λόγο.</ChairmanSpeech> 
<Speech><Parlmember>ΑΝΔΡΕΑΣ ΛΥΚΟΥΡΕΝΤΖΟΣ</Parlmember>: Ευχαριστώ, κύριε Πρόεδρε. 
Κύριε Υπουργέ, σας ευχαριστώ για την παρουσία σας εδώ, προκειμένου να απαντήσετε στην ερώτησή μου. 
Αναφέρομαι, λοιπόν, σε ένα θέμα για το οποίο έχω και εγώ ευθύνη, διότι και επί θητείας μου ως Υφυπουργός Παιδείας και Θρησκευμάτων εξέδωσα και εγώ μία υπουργική απόφαση –τώρα υπάρχουν οι δικές σας- με τις οποίες ανατίθεται σε πτυχιούχους άλλων γνωστικών αντικειμένων, εκτός των πτυχιούχων της Οικιακής Οικονομίας, η διδασκαλία μαθημάτων που είναι τα γνωστικά επιστημονικά αντικείμενα διδασκαλίας του Τμήματος Οικιακής Οικονομίας. 
Αυτό, κύριε Πρόεδρε, δημιουργεί μία στρέβλωση και μια αδικία, όπως θα μπορούσα να πω, διότι οι απόφοιτοι του Τμήματος Οικιακής Οικονομίας είναι φυσικά σε θέση να διδάξουν Οικιακή Οικονομία, ως θεματική ενότητα, το μάθημα της Οικολογίας, Κοινωνική και Πολιτική Αγωγή και Γεωγραφία, αντικείμενα τα οποία συμπεριλαμβάνει το πρόγραμμα σπουδών. 
Και όλα αυτά, κύριε Υπουργέ, πολύ δε περισσότερο τώρα που με την πρωτοβουλία σας -την οποία επικροτούμε και στηρίζουμε, όπως γνωρίζετε- δημιουργείται το κοινωνικό σχολείο, όπου θέτετε καινούργια αντικείμενα αγωγής, παιδείας και εκπαίδευσης των νεαρών μαθητριών και μαθητών, όπως είναι το θέμα της παχυσαρκίας, ο εθισμός στο αλκοόλ και τα ναρκωτικά, η σεξουαλική διαπαιδαγώγηση και η πρόληψη μολυσματικών ασθενειών. Θεωρώ, λοιπόν, ότι διευρύνεται το αντικείμενο των μαθημάτων τα οποία μπορούν να διδάξουν οι απόφοιτοι της Οικιακής Οικονομίας. 
Γι’ αυτόν τον λόγο πρέπει να σκεφτούμε ότι οι απόφοιτοι του τμήματος αυτού, του Κλάδου ΠΕ15, όπως τους χαρακτηρίζουμε στη δευτεροβάθμια εκπαίδευση, θα πρέπει να έχουν την πρώτη ανάθεση. 
Για τον λόγο αυτό, σας ρωτώ αν είναι στις προθέσεις σας να εκδοθεί νέα υπουργική απόφαση η οποία να αποκαθιστά τα πράγματα και αν είναι στους σχεδιασμούς σας να προσληφθούν στο νέο ακαδημαϊκό έτος 2015-2016 απόφοιτοι του Τμήματος Οικιακής Οικονομίας.
Κύριε Υπουργέ, σας παρακαλώ για την απάντησή σας. 
Σας ευχαριστώ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστούμε, κύριε συνάδελφε. 
Τον λόγο έχει ο Υπουργός Παιδείας και Θρησκευμάτων κ. Λοβέρδος.</ChairmanSpeech> 
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Κύριε συνάδελφε, σας ευχαριστώ για την ερώτησή σας, γιατί μου δίνει την ευκαιρία να δώσω δύο απαντήσεις, μία για αυτό το ειδικό θέμα που με ρωτάτε και μία για ένα πάρα πολύ γενικότερο πρόβλημα που ακούει στο όνομα «υπέρβαση της αναλογίας ένα προς δέκα» σε σχέση με τις προσλήψεις των εκπαιδευτικών.
Δεν αφορά βέβαια μόνο τους ΠΕ15, είναι γενικότερο. 
Κατ’ αρχάς, υπάρχουν προβλήματα στα σχολεία με τα κενά. Από την πρώτη στιγμή που ξεκίνησε το σχολικό έτος –και ξεκίνησε καλά- είχα αποδεχθεί τις διαπιστώσεις που κάνουν οι συνδικαλιστικοί φορείς της ΔΟΕ και της ΟΛΜΕ για ύπαρξη κενών, πολύ περισσοτέρων από αυτών που εγώ λέω, αλλά είχα δώσει στην κοινή γνώμη, στον Έλληνα πολίτη το δεδομένο ότι ο τρόπος υπολογισμού του Υπουργείου Παιδείας σε σχέση με τα κενά είναι διπλός: Πρώτα, κενά ως προς την πληρότητα του εκπαιδευτικού έργου, όπως αυτό προκύπτει ως ανάγκη από νόμους, υπουργικές αποφάσεις και εγκυκλίους -και εδώ οι συνδικαλιστές έχουν απόλυτο δίκιο, τα κενά είναι πολλά- και ένα δεύτερο κριτήριο, με το οποίο λειτουργούμε εμείς εν μέσω κρίσης, κενά σε ότι αφορά την επάρκεια λειτουργίας της πρωτοβάθμιας και της δευτεροβάθμιας εκπαίδευσης. 
Αφού ξεκίνησε η χρονιά –και ξεκίνησε σωστά- άρχισαν αυτά που έχετε ζήσει προσωπικά εσείς ως Υφυπουργός, άρχισαν τα κενά που δημιουργούνται αφού ξεκινήσει η χρονιά με τα προβλήματα που κάθε εκπαιδευτικός ως άνθρωπος έχει, δηλαδή πρώτα απ’ όλα θέματα υγείας, δεύτερον θέματα συνταξιοδοτήσεων, τρίτον θέματα επαπειλούμενης κύησης για τις εκπαιδευτικούς, τέταρτον άδειες άνευ αποδοχών, κ.ο.κ.. 
(Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υπουργού) 
Απέναντι σε αυτά ενημέρωσα τους Έλληνες πολίτες πριν από λίγες μέρες ότι έχουμε ορισμένες λύσεις. Οκτακόσιοι αναπληρωτές θα προσληφθούν μέχρι τις 2 Δεκεμβρίου για τα σχολεία της ειδικής αγωγής, είτε πρόκειται για παράλληλη στήριξη ατομική ή συλλογική είτε πρόκειται για ειδικές δεξιότητες είτε πρόκειται για γενικό εκπαιδευτικό προσωπικό –πού κύριε Πρόεδρε;- όχι στην Αθήνα, στον Πειραιά ή στη Θεσσαλονίκη, αλλά στις οκτώ περιφέρειες της χώρας που μπορεί να χρηματοδοτηθούν μέσω ΕΣΠΑ, γιατί η χρηματοδότηση αυτών των οκτακοσίων γίνεται από το ΕΣΠΑ. Ογδόντα έξι αποσπάσεις τις πήραμε πίσω. Ως προς αυτό υπάρχουν διαμαρτυρίες. Από τριακόσιες πενήντα αιτήσεις συνταξιοδότησης που υπεβλήθησαν μετά τις 31 Αυγούστου, δεχθήκαμε τις πενήντα. Για τις τριακόσιες είπαμε όχι. Θα πάνε το καλοκαίρι, του χρόνου. Να έκαναν το αίτημα πριν τις 31 Αυγούστου. Είναι σκληρό μέτρο αυτό και δημιουργεί κόστος για εμένα προσωπικά. Δεν μπορούσα όμως, να κάνω αλλιώς. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
Από τρεις χιλιάδες περίπου εκπαιδευτικούς που έχουν πάρει άδεια ανατροφής τέκνου, κατά βάση κυρίες, αλλά και κάποιοι κύριοι -γιατί το δικαίωμα είναι και στα δύο φύλα ανάλογα με το ποιος την ζητά, ένας από τους δύο μπορεί να τη ζητήσει- έχουμε πει με τον Υπουργό Εργασίας να δώσει ένα επίδομα 300 ευρώ για τη στήριξη του εκπαιδευτικού, χωρίς να διακόπτεται φυσικά η άδεια του ανθρώπου και αν θέλει να είναι στο σχολείο της γειτονιάς του. 
Επίσης, για τις άδειες άνευ αποδοχών, που είναι σε όλα τα Υπουργεία, όχι μόνο σε μας, το Υπουργείο Διοικητικής Μεταρρύθμισης αλλά και το Υπουργείο Οικονομικών, ακόμα και το Υπουργείο Ανάπτυξης με το Πρόγραμμα Δημοσίων Επενδύσεων δίνει χρήματα. Περιμένουμε το Υπουργείο Διοικητικής Μεταρρύθμισης να μας δώσει χίλιες θέσεις και άλλες εκατό θέσεις μονίμων. 
Δεν είπα τυχαία τελευταίο το θέμα των μονίμων, για να σας απαντήσω ειδικά. Εάν είχατε μια θέση εσείς -ήσασταν εσείς στο πόστο που ήσασταν πριν από κάποια χρόνια, τώρα εν μέσω κρίσης που δεν υπάρχουν χρήματα και που ξεκινάς τη χρονιά με τα πεντακόσια κενά ότι και να γίνει, ζητήσαμε δεκαεξίμισι χιλιάδες αναπληρωτές, πήραμε δεκαέξι χιλιάδες, άρα ξεκινούσαμε με πεντακόσια κενά- και σας ζητούσαν να κάνετε επιλογή, τι θα επιλέγατε; Φιλόλογο, νηπιαγωγό, δάσκαλο ή κάτοχο του πτυχίου και φυσικά αρμόδιο να διδάξει θέματα Οικιακής Οικονομίας -και όπως λέτε ωραία- να πάρει και παράλληλες αναθέσεις σε συναφή αντικείμενα, όπως είναι ας πούμε η Γεωγραφία; 
Εγώ στη θέση σας –και εσείς νομίζω- θα λέγατε πρώτα ένα φιλόλογο, ένα δάσκαλο, ένα νηπιαγωγό, έναν μαθηματικό, έναν φυσικό, δηλαδή τα βασικά.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κύριε Υπουργέ, μπορείτε σας παρακαλώ να συντομεύσετε και να συνεχίσετε στη δευτερολογία σας;</ChairmanSpeech> 
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Να σταματήσω και να μιλήσω και στη δευτερολογία μου; Είναι καλύτερο.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ναι, καλύτερο.</ChairmanSpeech> 
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Σας ευχαριστώ πολύ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Τον λόγο έχει ο κ. Λυκουρέντζος.</ChairmanSpeech> 
<Speech><Parlmember>ΑΝΔΡΕΑΣ ΛΥΚΟΥΡΕΝΤΖΟΣ</Parlmember>: Κύριε Πρόεδρε, ο Υπουργός με την αφοπλιστική του ειλικρίνεια δεν αφήνει περιθώρια να αμφισβητήσουμε τις θέσεις του.
Διότι, πράγματι, όποιος έχει υπηρετήσει στο Υπουργείο Παιδείας καταλαβαίνει πόσο δύσκολα είναι τα πράγματα στη διαχείριση του ανθρώπινου δυναμικού, όταν στερούμεθα πόρων. Κι εγώ δεν είχα τότε τις πιστώσεις που χρειαζόμουν, τόσες όσες, και κάναμε επιλογές που -όπως είπα και στην πρωτολογία μου- δημιούργησαν και αδικίες και περιόρισαν τις δυνατότητες διδασκαλίας μαθημάτων από ορισμένους κλάδους. 
Όμως, κύριε Υπουργέ, χωρίς να παραγνωρίζω τα όσα αναφέρατε, έκανα αυτήν την επίκαιρη ερώτηση για να αναδείξουμε τη σημασία την οποία έχει να διδάσκουν οι απόφοιτοι του Τμήματος Οικιακής Οικονομίας γνωστικά αντικείμενα, των οποίων η διδασκαλία γίνεται περισσότερο επιτακτική σήμερα κάτω από τις εξελίξεις τις οικονομικές, τις κοινωνικές, τις πολιτισμικές. Δεν μπορεί να έχουμε το δυστυχές προνόμιο να είμαστε η πρώτη χώρα στην παχυσαρκία των νέων παιδιών στην Ευρώπη. Δεν μπορεί να μην έχουμε άμυνα απέναντι σε μολυσματικές ασθένειες. Επίσης, είναι τα ζητήματα σεξουαλικής αγωγής που πρέπει να τα αντιμετωπίσουμε.
Γι’ αυτό, λοιπόν, θεωρώ ότι εν μέσω αυτής της δυσκολίας, την οποία όλοι και οι απόφοιτοι του Τμήματος Οικιακής Οικονομίας –οι οποίοι και μας παρακολουθούν- παραγνωρίζουν ότι υπάρχει, θα πρέπει με μια καινούργια υπουργική απόφαση να δούμε τι δυνατότητες μπορούμε να δώσουμε στους αποφοίτους του τμήματος αυτού, για να προσφέρουν με τις γνώσεις τους στην αναβάθμιση της παρεχόμενης εκπαίδευσης. 
Στο κοινωνικό σχολείο το οποίο θέλετε να δημιουργήσετε –και όπως είπα συμφωνούμε- θέλουμε να υπάρξει ένας σχεδιασμός από αυτήν την ακαδημαϊκή σχολική χρονιά, ούτως ώστε να μην αιφνιδιάζονται οι εκπαιδευτικοί λίγες εβδομάδες, λίγες ημέρες πριν με την έκδοση υπουργικών αποφάσεων. Γιατί έτσι δυσκολεύονται στην ανάθεση των μαθημάτων και οι διευθυντές εκπαίδευσης και οι διευθυντές των σχολείων και οι εκπαιδευτικοί δεν γνωρίζουν τι τους περιμένει με την έναρξη του σχολικού έτους.
Πιστεύω, κύριε Υπουργέ, ότι με όλα αυτά τα οποία ανακοινώσατε –που είναι πολύ σημαντικά- θα βρείτε τη δυνατότητα να αντιμετωπιστεί ακριβοδίκαια το θέμα των αποφοίτων της οικιακής οικονομίας.
Κύριε Πρόεδρε, παρακολούθησα τη συζήτηση από την αρχή. Άκουσα το συνάδελφο από το Κομμουνιστικό Κόμμα να κάνει ερώτηση για τα ναυπηγεία. Θέλω να εκφράσω τη θλίψη μου για το γεγονός ότι –το διάβαζα και στις εφημερίδες- οι Έλληνες εφοπλιστές θα προβούν σε επενδύσεις εκατοντάδων εκατομμυρίων για την κατασκευή νέων πλοίων. Είναι λυπηρό ότι εμείς εδώ δεν μπορούμε να έχουμε ναυπηγοκατασκευαστική πτέρυγα, πολιτική, υποδομές για να επενδύονται εδώ τα κεφάλαια αυτά. 
Κύριε Υπουργέ, όπως επίσης και για την προηγούμενη ερώτηση που απάντησε ο Υπουργός ο κ. Ανδριανός, σε σχέση με τον τρόπο που διαχειριστήκαμε τον επίλογο των Ολυμπιακών Αγώνων, που μας αφήνει μια πικρή γεύση και απογοήτευση. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Είναι ώρα, κύριε Υπουργέ, να κοιτάξουμε την Ελλάδα του μέλλοντος, απαλλαγμένοι από όσα μας δίχασαν στο παρελθόν και να πούμε την αλήθεια, και να καταλογίσουμε ευθύνες και να πάρουμε πρωτοβουλίες. Διότι μόνο έτσι θα έχουμε κάνει ένα αποφασιστικό βήμα εμπρός, πέρα από ιδεολογίες, πέρα από κόμματα, πέρα από διχασμούς, πέρα από όλα όσα μας υποχρέωσαν πολλές φορές, κύριε Πρόεδρε, να κλείσουμε τα μάτια μας.
Σας ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ευχαριστούμε, κύριε Λυκουρέντζο. 
Τον λόγο έχει ο κύριος Υπουργός για τη δευτερολογία του.</ChairmanSpeech>
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Ευχαριστώ τον κ. Λυκουρέντζο για τα λόγια του. Ξέρει πόσο τον εκτιμώ.
Ξεκινώντας θα συμπληρώσω, κύριε Πρόεδρε, την απάντησή μου από εκεί που είχα μείνει -και νομίζω ότι καλά θυμάμαι- από εκεί που ορθώς με διακόψατε. Δεν είχα καταλάβει ότι είχα φτάσει κοντά στα πέντε λεπτά.
Θα εξετάσουμε το θέμα των παράλληλων αναθέσεων, σας έλεγα, όχι εγώ, αλλά το Ινστιτούτο Εκπαιδευτικής Πολιτικής. Μετήλθα αυτού του μέσου με δυσμενή για μένα προσωπικά αποτελέσματα ήδη, αυξάνοντας τις παράλληλες αναθέσεις, κύριε Λυκουρέντζο, ήδη. Δεν μπορώ να πω εγώ σε αυτούς, στο Ινστιτούτο Εκπαιδευτικής Πολιτικής, τι είναι συναφές, γιατί εγώ είμαι νομικός, δεν μπορώ να σκέφτομαι πρωτογενώς. Αλλά κι αν ήμουν εκπαιδευτικός, όφειλα να παρακολουθώ τη λογική του Ινστιτούτου Εκπαιδευτικής Πολιτικής.
Άρα, το θέμα για το ακαδημαϊκό έτος 2015-2016 θα τεθεί. Έχοντας υπ’ όψιν μου αυτά που μου λέτε, εάν είμαι εγώ στη θέση αυτή, θα το επισημάνω.
Τώρα, κλείνουμε το πρόβλημα; Δεν το κλείνουμε. Το έχουμε ανοιχτό. Γιατί;
Έχουμε καταθέσει μια μελέτη. Κάποια στιγμή θα ολοκληρωθεί η ενέργεια. Υπολογίσαμε την περασμένη εβδομάδα, μετά πήγαμε αυτή την εβδομάδα, γιατί η επίλυση του προβλήματος σχετίζεται με την Ευρωπαϊκή Επιτροπή. Η Κυβέρνηση πήρε μια απόφαση να ζητήσει να βγούμε από το 1 προς 10 για την εκπαίδευση, γιατί του χρόνου σχολεία, όπως άνοιξαν φέτος, δεν θα ανοίξουν. Και μάγος να είσαι, δεν θα τα ανοίξεις, όσο αποτελεσματικός κι αν είσαι και όσο κι αν κοπιάζεις.
Άρα, είπα ότι πρέπει να βγούμε από το 1 προς 10. Εάν βγούμε από το 1 προς 10, ζητάω δεκαπέντε χιλιάδες τοποθετήσεις.</Speech>
<Speech><Parlmember>ΑΝΔΡΕΑΣ ΛΥΚΟΥΡΕΝΤΖΟΣ</Parlmember>: Να μας θεωρήσετε συμμάχους για να τα διεκδικήσουμε αυτά.</Speech>
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Και είστε, αλλά εάν βγούμε από το 1 προς 10 –στο ερώτημά σας θα έρθω, δεν γενικολογώ- ζητάμε δεκαπέντε χιλιάδες θέσεις, πέντε χιλιάδες για την ειδική αγωγή και δέκα χιλιάδες για πρωτοβάθμια και δευτεροβάθμια εκπαίδευση, τα γενικά γυμνάσια και λύκεια. Δεν ξέρω πόσες θέσεις τελικά θα μας δώσει η Κυβέρνηση, αλλά αυτός ο αριθμός είναι αναγκαίος. 
Πείτε τώρα εσείς ότι καταλήγουμε κάπου στις οκτώ χιλιάδες ή στις εννέα χιλιάδες. Εκεί η πρώτη πρωτοβουλία σχετίζεται μ’ αυτούς που είναι από την εποχή σας επιτυχόντες. Θα εξαντληθεί αυτός ο πίνακας. Στους τετρακόσιους τριάντα επτά –κάπου εκεί είναι- δεν ξέρω αν υπάρχουν καθηγητές Οικιακής Οικονομίας. Νομίζω ότι υπάρχουν. Υπάρχουν-δεν υπάρχουν, αυτός ο κατάλογος θα εξαντληθεί. Επίσης, θα δούμε τον κατάλογο, τον ενιαίο πίνακα από τον οποίον αντλείται το 40%, γιατί το 60% αντλείται από τον πίνακα τον επιτυχόντων. Αφού κλείσουμε μ’ αυτό, πάμε μετά στις προκηρύξεις. 
Εκεί, κύριε συνάδελφε –θέλω να είμαι απόλυτα ειλικρινής, όπως μου μιλάτε, έτσι θέλω κι εγώ να σας μιλώ- δεν είμαι βέβαιος ότι στον εσωτερικό πια καταμερισμό που θα κάνουν, το Υπουργείο ή τα ιδρύματα, θα έχουν προτεραιότητα ειδικότητες που δεν είναι κύριες. Θα θέλουμε να έχουν, γιατί αν στην αλλαγή που προωθούμε στην πρωτοβάθμια εκπαίδευση ενσωματωθεί το κοινωνικό σχολείο στο ημερήσιο πρόγραμμα, εκεί τους χρειάζεσαι. Αν αυτή η μεταρρύθμιση και η διαρθρωτική αλλαγή καθυστερήσει, θέλω το Γενάρη να την έχω φέρει στη Βουλή. Την Παρασκευή γίνεται η δεύτερη συζήτηση. Εάν προχωρήσει, είναι απολύτως αναγκαίοι. Εάν δεν προχωρήσει, εκτιμώ ότι η ανάγκη ως προς αυτούς είναι δευτερεύουσα και τα μαθήματα αυτά που αναφέρετε ως μορφή παράλληλης ανάθεσης, μπορούν να τα κάνουν και άλλοι. 
Θα μου πείτε ότι αυτό είναι σκληρή απάντηση στους ανθρώπους αυτούς. Εγώ δεν θέλω να λέω ψέματα. Σε μεμονωμένα αιτήματα, που ψηφιακώς κατατίθενται στο Υπουργείο μέσα από το διαδίκτυο, έτσι απαντώ, όπως σας απαντώ εδώ, στην Αίθουσα αυτή.
Συνεπώς, ο στόχος είναι να φύγουμε από το 1 προς 10, ο στόχος είναι να έχουμε θεσπίσει και την αλλαγή στην πρωτοβάθμια εκπαίδευση, ενσωματώνοντας τις δράσεις του κοινωνικού σχολείου. Αν τα καταφέρουμε αυτά, υπάρχει χώρος.
Πότε θα το ξέρουμε αυτό, κύριε συνάδελφε; Τις επόμενες εβδομάδες, ίσως και τις επόμενες μέρες, όπως υπολογίζω, για το 1 προς 10 και μέχρι τον Ιανουάριο για τη στρατηγική του σχεδιασμού του ακαδημαϊκού έτους 2015-2016.
Σας ευχαριστώ πολύ.</Speech>
<Speech><Parlmember>ΑΘΑΝΑΣΙΟΣ ΠΕΤΡΑΚΟΣ</Parlmember>: Κύριε Υπουργέ, με συγχωρείτε…</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κύριε συνάδελφε, δεν προβλέπεται…</ChairmanSpeech>
<Speech><Parlmember>ΑΠΟΣΤΟΛΟΣ ΑΛΕΞΟΠΟΥΛΟΣ</Parlmember>: Αυτό το πρόβλημα το έχουν και άλλοι κλάδοι. Γεωλόγοι έχουν να διοριστούν πέντε χρόνια.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κύριε Αλεξόπουλε, θα χαρούμε να δεχθούμε ερώτησή σας για να απαντήσει ολοκληρωμένα ο Υπουργός.</ChairmanSpeech>
<Speech><Parlmember>ΑΠΟΣΤΟΛΟΣ ΑΛΕΞΟΠΟΥΛΟΣ</Parlmember>: Έχω καταθέσει ερώτηση, αλλά δεν έχω λάβει απάντηση, κύριε Πρόεδρε.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Θα συζητηθεί η δεύτερη με αριθμό 289/18-11-2014 επίκαιρη ερώτηση δευτέρου κύκλου της Βουλευτού Β΄ Αθηνών του Συνασπισμού Ριζοσπαστικής Αριστεράς κ. Βασιλικής Κατριβάνου προς τον Υπουργό Παιδείας και Θρησκευμάτων, σχετικά με την ανάγκη πρόσληψης εκπαιδευτικών για την επαναλειτουργία του σχολείου «18 Άνω». Να και άλλες ειδικότητες!
Η κ. Κατριβάνου έχει τον λόγο για να αναπτύξει την επίκαιρη ερώτησή της.</ChairmanSpeech>
<Speech><Parlmember>ΒΑΣΙΛΙΚΗ ΚΑΤΡΙΒΑΝΟΥ</Parlmember>: Ευχαριστώ, κύριε Πρόεδρε.
Κύριε Υπουργέ, όπως ξέρετε, δεν λειτουργούν τα τμήματα της δευτεροβάθμιας εκπαίδευσης στο σχολείο «18 Άνω». 	Αυτό είναι πρότυπο σχολείο για το χώρο την εξαρτήσεων, το οποίο θα μπορούσε να αποτελεί μοντέλο για όλα τα σχολεία στο χώρο της εξάρτησης. Υπάρχουν δεκάδες μαθητές που έχουν αποφοιτήσει το προηγούμενο διάστημα από κει και μάλιστα, δύο έχουν περάσει στις πανελλαδικές εξετάσεις. 
Είχαμε πάει πρόσφατα εκεί και απλά σας παραθέτω τι μας είπαν οι ίδιοι οι μαθητές: «Περιμένω πώς και πώς να ξεκινήσουν τα μαθήματα. Άφησα το σχολείο πριν από χρόνια λόγω έλλειψης ανθρωπίνων σχέσεων και εδώ τις βρήκα. Βρήκα κοινότητα. Το σχολείο είναι αναγκαίο για την ανάρρωσή μου. Πώς μας πετάει έτσι ο Υπουργός; Μας θεωρεί «καμένα χαρτιά»; Εδώ βρίσκουμε την αξιοπρέπειά μας, εδώ βρήκαμε ελπίδα και όραμα».
Το σχολείο παραμένει κλειστό. Δύο χρόνια λειτουργεί, κύριε Υπουργέ, με εκπαιδευτικούς υπερωριακής απασχόλησης που δεν έχουν πληρωθεί, παρ’ όλο που οι οικονομικές τους απαιτήσεις είναι τόσο λίγες, 6.000 ευρώ το χρόνο. Το ζήτημα δεν είναι οικονομικό. Το ζήτημα είναι πολιτικής βούλησης και διοικητικών παρατυπιών. 
Το Υπουργείο δεν απαντά στα έγγραφα με τα οποία ενημερώνει το σχολείο με ισολογισμούς. Άλλοτε ισχυρίζεται ότι υπάρχει πρόβλημα στο νομικό πλαίσιο, το οποίο οφείλει να τροποποιηθεί. Είναι το νομικό πλαίσιο, όμως, με το οποίο λειτούργησε δύο χρόνια το σχολείο και το οποίο είχατε συνυπογράψει κι εσείς τότε, σαν Υπουργός Οικονομικών. 
Άλλοτε λέτε ότι για να βγει προκήρυξη, χρειάζεται και η υπογραφή του Υπουργείου Οικονομικών. Δεν ισχύει αυτό, κύριε Υπουργέ, όπως ξέρετε, γιατί οι εργαζόμενοι είναι υπερωριακής απασχόλησης εκπαιδευτικοί και καλύπτονται. Άλλοτε η κ. Παπακώστα λέει ότι θα το καλύψει η ίδια με κονδύλι της, το οποίο δεν της αναλογεί, γιατί βέβαια δεν είναι αρμοδιότητα του Υπουργείου Υγείας και της δικαιοδοσίας της. Άλλοτε ο Υφυπουργός Παιδείας δηλώνει ότι θα το καλύψει μέσα από ΕΣΠΑ, με προγράμματα για άνεργους καθηγητές. Αν αυτό γίνει, θα αφορά το έτος 2015-2016 και όχι το τώρα. 
Και άλλοτε το Υπουργείο ζητά από τον περιφερειακό διευθυντή Αττικής να διαθέσει εθελοντές για διάστημα τριών μηνών. Αυτό είναι αδιανόητο γι’ αυτό το χώρο. Οι δάσκαλοι πρέπει να είναι καταρτισμένοι και να υπάρχει εκπαιδευτική συνέχεια για το χώρο των εξαρτήσεων. 
Κύριε Υπουργέ, τα πράγματα είναι πάρα πολύ σοβαρά και θα θέλαμε να ρωτήσουμε πότε θα δώσετε στη δημοσιότητα προκήρυξη για την κάλυψη των θέσεων των καθηγητών, των εκπαιδευτικών στο «18 Άνω». Δεύτερον, πότε θα τους πληρώσετε για τα δύο χρόνια δεδουλευμένα που έχουν κάνει αυτοί οι άνθρωποι; Και μιλάμε για ένα κονδύλι 6.000 ευρώ το χρόνο.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Τον λόγο έχει ο Υπουργός, κ. Λοβέρδος.</ChairmanSpeech>
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Κυρία Κατριβάνου, κάνατε την ερώτηση στις 18 Νοεμβρίου. Είναι μία ερώτηση σοβαρή και ακριβής, κατά το 75% ως προς την ακρίβεια λόγω χρόνου και όχι λόγω της προθέσεως συναδέλφου. Κάνετε, λοιπόν, την ερώτηση στις 18 Νοεμβρίου, δηλαδή την περασμένη εβδομάδα. Την περασμένη, όμως, εβδομάδα, προφανέστατα μετά την ερώτησή σας, καλύφθηκε στο μικρό του μέρος, προσωρινά βέβαια, το πρόβλημα με την απόσπαση τεσσάρων εκπαιδευτικών. 
Παράλληλα, μου προωθούν σχετική νομοθετική ρύθμιση, χωρίς ακριβώς να καταλαβαίνω -και θέλω να είμαι σαφής- για ποιο λόγο. Γιατί να χρειάζεται νομοθετική ρύθμιση για να λύσω σε μόνιμη βάση το πρόβλημα αυτό; Εκπαιδευτικοί χρειάζονται, όχι νόμοι. Ωστόσο, από ό,τι καταλαβαίνω από τον τρόπο που υποστηρίξατε το ερώτημά σας, και σε σας το έχουν πει. Εν πάση περιπτώσει, δεν χάθηκε ο κόσμος, θα δούμε τι είναι αυτή η νομοθετική ρύθμιση και η Βουλή θα τη συζητήσει για να την ψηφίσει. 
Ωστόσο, το πρόβλημα έχει να κάνει με τους εκπαιδευτικούς. Ήταν τέσσερις, λοιπόν, την περασμένη εβδομάδα και τις επόμενες μέρες θα ρυθμιστεί ολοκληρωτικά το θέμα με απόσπαση και των υπολοίπων αναγκαίων εκεί. Να πείτε στους ανθρώπους, στα παιδιά που είναι εκεί, ότι κανένας από εμάς δεν σκέπτεται -τουλάχιστον εγώ προσωπικά- με τον τρόπο που αναφέρατε, δηλαδή ότι είναι «παρακατιανά» παιδιά, δεύτερα, τρίτα, τέταρτα παιδιά. Όχι, σε καμμία περίπτωση. 
Μάλιστα –και αυτό δεν αφορά το «18 Άνω», γιατί έχει μία ειδική αγωγή ως προς το πρόβλημα ναρκωτικών εκεί- γενικότερα το ζήτημα των ναρκωτικών, ως Υπουργός Υγείας, το είχα προσέξει πάρα πολύ, ενισχύοντας, βέβαια, κατά βάση τα προγράμματα υποκατάστασης του ΟΚΑΝΑ. Δεν συμφωνούμε όλοι στην Αίθουσα αυτή γι’ αυτά, αλλά εγώ τα πιστεύω πάρα πολύ και τα μετέφερα τότε σε όλα τα νοσοκομεία της χώρας, με αποτέλεσμα οι λίστες της ντροπής αλλού να εξαφανίζονται και αλλού να μειώνονται. Το λέω αυτό για να πω ότι με νοιάζει, όχι για να σας πείσω. Με ενδιαφέρει και δεν βλέπω τους ανθρώπους αυτούς έτσι. 
Άρα, σε ό,τι αφορά τη νομοθετική ρύθμιση, σας λέω πως δεν καταλαβαίνω γιατί είναι κρίσιμη ως προς το προκείμενο- ενδεχομένως να αναφέρονται στο Υπουργείο Παιδείας, αλλά αυτό θα είμαι σε θέση να το ξέρω αν τη δω- στη μόνιμη επίλυση του προβλήματος λόγω ιδιαιτεροτήτων που έχει αυτό το σχολείο ή σε μία ολοκληρωμένη νομοθετική αντιμετώπιση αυτού του σχολείου ειδικώς. 
Δεύτερον, τέσσερις εκπαιδευτικοί τοποθετήθηκαν με απόσπαση και οι υπόλοιποι τις επόμενες ημέρες, όχι εβδομάδες. Η προσπάθεια που κάνει το Υπουργείο, ενημερώνομαι πως είναι να παραπέμπονται σε εκπαιδευτικούς που έχουν την προηγούμενη εμπειρία, δηλαδή που δεν πάνε πρώτη φορά εκεί, που ξέρουν τι θα συναντήσουν και πώς θα το αντιμετωπίσουν.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κύρια Κατριβάνου, έχετε τον λόγο για τη δευτερολογία σας.</ChairmanSpeech>
<Speech><Parlmember>ΒΑΣΙΛΙΚΗ ΚΑΤΡΙΒΑΝΟΥ</Parlmember>: Κύριε Υπουργέ, από όσο γνωρίζουμε, δεν είναι όλοι αποσπασμένοι άνθρωποι που έχουν την προηγούμενη εμπειρία εκεί. Όχι.</Speech> 
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Όχι. Αλλά εμείς δεν ευθυνόμαστε.</Speech>
<Speech><Parlmember>ΒΑΣΙΛΙΚΗ ΚΑΤΡΙΒΑΝΟΥ</Parlmember>: Και σας λέμε το εξής: Αυτή τη στιγμή υπάρχει μια ομάδα καθηγητών η οποία έχει δημιουργήσει θεραπευτικές σχέσεις με τα παιδιά και ξέρει να δουλεύει εξαρτήσεις και εκπαίδευση. Είναι μια συγκεκριμένη εκπαίδευση που έχουν περάσει. Έχουν αναπτύξει σχέσεις εμπιστοσύνης με τα παιδιά, κάτι που είναι καίριο για το χώρο των εξαρτήσεων και έχουν δουλέψει αυτοί οι άνθρωποι για δύο χρόνια, χωρίς να πληρώνονται τις υπερωρίες τους.</Speech> 
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Χωρίς να πληρώνονται καθόλου ή χωρίς να πληρώνονται τις υπερωρίες;</Speech>
<Speech><Parlmember>ΒΑΣΙΛΙΚΗ ΚΑΤΡΙΒΑΝΟΥ</Parlmember>: Χωρίς να πληρώνονται τις υπερωρίες της δουλειάς που έκαναν εκεί. Γιατί ήταν καθηγητές στα σχολεία και πήγαιναν εκεί να κάνουν υπερωρίες. 
Δεν το ζητάμε εμείς αυτό, αλλά το «18 Άνω». Οι μαθητές οι ίδιοι λένε ότι δεν θέλουν άλλους καθηγητές. Θέλουν τους καθηγητές που ήδη έχουν, να υπάρχει θεραπευτική και εκπαιδευτική συνέχεια, κάτι που είναι καίριο στο χώρο των εξαρτήσεων, καίριο για ένα μοντέλο σχολείου που θέλουμε να αναπτύξουμε. Δεν «μπαλώνουμε» ένα χώρο, στέλνοντας τέσσερις αποσπασμένους που ούτε ξέρουμε αν έχουν εκπαίδευση ούτε ξέρουμε αν έχουν σχέση με τα παιδιά ούτε ξέρουμε αν ξέρουν τι σημαίνει εξάρτηση. 
Ξέρετε τι είναι να μπαίνεις σε μια τάξη με ενήλικα εξαρτημένο που έχει αφήσει το σχολείο χρόνια πριν και δεν έχεις ιδέα πώς να τους απευθυνθείς; Εγώ το ξέρω, γιατί έχω δουλέψει στο χώρο των εξαρτήσεων και επίσης γιατί όταν πήγα εκεί, άκουσα από τους καθηγητές πόσο δυσκολεύτηκαν και πόσο η ψυχή τους και η εκπαίδευση που πήραν μετά τους έκανε να παραμείνουν. Δεν μπορείς να βάλεις έτσι προσωπικό εκεί πέρα. 
Κατ’ αρχάς πρέπει να υπάρχει συνέχεια με αυτούς τους ανθρώπους που το έχουν κάνει μέχρι τώρα. Να θεραπεύσετε ό,τι έχετε να θεραπεύσετε. Του Υπουργείου λάθος ήταν. Το έχετε συνυπογράψει. Δύο χρόνια τώρα, με αυτό το πλαίσιο λειτουργούσε το «18 Άνω». Δεν έχει γίνει κάτι. Μπορείτε να το θεραπεύσετε άμεσα. 
Κύριε Υπουργέ, θέλουμε δέσμευση πραγματικά, για να υπάρχει αυτό που σας λέω: θεραπευτική και εκπαιδευτική συνέχεια. Το «18 Άνω» θα επιλέξει το ποιοι άνθρωποι του ταιριάζουν, με βάση τα κριτήρια, την εκπαίδευση και τη σχέση που έχει αναπτύξει με τους συγκεκριμένους εκπαιδευτικούς, εάν θέλουν να συνεχίσουν. 
Σας λέμε, λοιπόν, να βγάλετε προκήρυξη αμέσως και στο επόμενο διάστημα προχωρήστε σε όποια τροποποίηση χρειάζεται για να διορθωθεί το πλαίσιο. Έτσι πρέπει να κάνουμε. Με αυτήν τη σκέψη πρέπει να λειτουργούμε, για να υπάρχει πραγματικά κάτι που να μας κρατάει στο χώρο των εξαρτήσεων, όπως αυτό το σχολείο που είναι μοντέλο εκεί και που πρέπει να μαθαίνουμε και όχι να το χαλάμε. 
Τέλος, θα ήθελα να καταθέσω μερικά έγγραφα σχετικά με την επίκαιρη ερώτησή μου. 
Ευχαριστώ. 
(Στο σημείο αυτό η Βουλευτής κ. Βασιλική Κατριβάνου καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Τον λόγο έχει ο κύριος Υπουργός.</ChairmanSpeech> 
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Κυρία Κατριβάνου, επιμείνατε και στη δεύτερη παρέμβασή σας. Γι’ αυτό και εγώ αναγκάζομαι να σας πω πως ό,τι είπα για τον κ. Λυκουρέντζο, το λέω και σε σας. Μην τα επαναλαμβάνω. 
Δεν μιλάτε σε μια Κυβέρνηση, σε ένα Υπουργείο Παιδείας που οποιοσδήποτε και αν το εποπτεύει πολιτικά, έχει δυνατότητες και επειδή σκέφτεται ανόητα δεν τις αξιοποιεί, δεν ξέρει τα προβλήματα, τα μαθαίνει από το Βουλή και σπεύδει να τα εξυπηρετήσει μετά. Δεν μιλάτε σε τέτοιους ανθρώπους. Έχουμε εμπειρία μεγάλη. Προσωπικά, τουλάχιστον, είμαι Υπουργός μόνο στα χρόνια της κρίσης.</Speech> 
<Speech><Parlmember>ΒΑΣΙΛΙΚΗ ΚΑΤΡΙΒΑΝΟΥ</Parlmember>: Το συγκεκριμένο θέμα δεν χρειάζεται εμπειρία.</Speech> 
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Έχω μάθει, λοιπόν, κυρία συνάδελφε, πώς είναι να αντιμετωπίζεις πράγματα που ξέρεις και δεν έχει χρήματα να τα λύσεις. 
Άρα, ό,τι είπα στον κ. Λυκουρέντζο για τη στενότητα σε ό,τι αφορά το εκπαιδευτικό προσωπικό, τα λέω και σε σας και τα υπογραμμίζω κιόλας.</Speech> 
<Speech><Parlmember>ΒΑΣΙΛΙΚΗ ΚΑΤΡΙΒΑΝΟΥ</Parlmember>: Είναι 6.000 ευρώ το χρόνο.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κυρία Κατριβάνου, ξέρετε ότι πρέπει να ακούσουμε τον κύριο Υπουργό τώρα.</ChairmanSpeech> 
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Κυρία Κατριβάνου, για την προκήρυξη σας απαντώ: Προκηρύξτε θέσεις, μόνιμο προσωπικό. Αυτό μου λέτε. Τα χρήματα μού τα είπατε και στην πρώτη σας παρέμβαση. Για την προκήρυξη δεν άκουσα. Ίσως φταίω εγώ. 
Μα, αυτό το τελευταίο σας επιχείρημα το ακούω. Για όλα τα σχολεία, για όλα τα παιδιά της Ελλάδας υπάρχει το ίδιο πρόβλημα. Και να, που δημιουργούν κενά στη διδασκαλία, άρα ανάγκη για φροντιστήρια. 
Προσπαθούμε να τα καλύψουμε, όχι κοιτώντας μια χώρα που δεν έχει εκπαιδευτικό προσωπικό, γιατί έχουμε είκοσι επτά χιλιάδες μόνιμους εκπαιδευτικούς και δεκαέξι χιλιάδες αναπληρωτές. Κάντε το λογαριασμό. Και θέλουμε και άλλους, για να καλύψουμε όλες τις ανάγκες. Είναι σωστό, αλλά μην μου λέτε «προκήρυξη αμέσως». Σας είπα ότι οι προκηρύξεις θα προκύψουν εάν βγούμε από το ένα προς δέκα. Ειδάλλως, ξέρετε τι είναι κυρία συνάδελφε για όλη την εκπαίδευση και ακόμα για τους ιερείς;</Speech> 
<Speech><Parlmember>ΒΑΣΙΛΙΚΗ ΚΑΤΡΙΒΑΝΟΥ</Parlmember>: Είναι καθηγητές που δουλεύουν στα σχολεία.</Speech> 
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Άλλο απαντώ.</Speech> 
<Speech><Parlmember>ΒΑΣΙΛΙΚΗ ΚΑΤΡΙΒΑΝΟΥ</Parlmember>: Εκεί είναι υπερωρίες.</Speech> 
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Σε άλλο απαντώ, κυρία συνάδελφε, στο θέμα της προκήρυξης. Θα έρθω και στο άλλο θέμα. Έχω ακόμα μπροστά μου ενάμισι λεπτό. 
Άρα, ή βγαίνουμε από το ένα προς δέκα και έχουμε δυνατότητες να λειτουργήσουμε όπως λέτε…</Speech>
<Speech><Parlmember>ΒΑΣΙΛΙΚΗ ΚΑΤΡΙΒΑΝΟΥ</Parlmember>: … (Δεν ακούστηκε)</Speech>
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Μη μονολογείτε, σας ακούω, σας βλέπω και εγώ μονολογώ και μιλάω και μόνος μου.</Speech> 
<Speech><Parlmember>ΒΑΣΙΛΙΚΗ ΚΑΤΡΙΒΑΝΟΥ</Parlmember>: Πολύ καλά.</Speech>
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Σκοπός είναι να βγάλουμε και κάτι στο τέλος.</Speech> 
<Speech><Parlmember>ΒΑΣΙΛΙΚΗ ΚΑΤΡΙΒΑΝΟΥ</Parlmember>: Γι’ αυτό μιλάμε.</Speech>
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Ή λοιπόν βγαίνουμε από το 1/10 και τα καλύπτουμε αυτά τα κενά με μόνιμους διορισμούς, με προκηρύξεις ή δεν υπάρχει ο θεσμός αυτός παρά μόνο για οκτακόσια πενήντα άτομα, για όλα τα σχολεία, όλες τις βαθμίδες της εκπαίδευσης, δηλαδή μικρά πράγματα, που του χρόνου θα οδηγήσουν τα σχολεία, πρωτοβάθμια και δευτεροβάθμια, σε αδυναμία λειτουργίας. 
Λέτε ότι έχουμε και ένα πολύ μικρό υπόλοιπο. Σωστά λέτε ότι πρέπει να ξαναπάνε οι εκπαιδευτικοί που ήταν εκεί, οι οποίοι, πέραν των δεξιοτήτων, έχουν και εμπειρία. Σ’ αυτούς οφείλουμε, πρώτον, να πάνε οι ίδιοι. Αυτός είναι ο στόχος. Μου είπαν ότι από τους τέσσερις που εστάλησαν την περασμένη εβδομάδα, η προσπάθεια ήταν να είναι όλοι απ’ αυτούς που ήταν εκεί τα προηγούμενα δυο χρόνια. Και οι επόμενοι μ’ αυτό το κριτήριο θα τοποθετηθούν τις επόμενες μέρες. 
Πώς προέκυψε η αμοιβή που τους οφείλει το ελληνικό δημόσιο; Προέκυψε γιατί δεν υπήρξε σχετική έγκριση. Το Υπουργείο την έδωσε χωρίς να υπάρχει νομική βάση. Μακάρι να είναι αυτό το πρόβλημα, η ανάγκη νομικής βάσης, γιατί είναι θέμα ενός δευτερολέπτου να το λύσουμε. Άρα δεσμεύομαι σ’ αυτό, όχι στο προηγούμενο. Ως προς το προηγούμενο θέμα, εξαρτάται η πρόσληψη από τις εξελίξεις των επομένων ημερών. Δεσμεύομαι, λοιπόν, αυτήν την ανακολουθία από το πρόσφατο, έστω, παρελθόν να την επιλύσω.</Speech> 
<Speech><Parlmember>ΑΘΑΝΑΣΙΟΣ ΠΕΤΡΑΚΟΣ</Parlmember>: Υπάρχει μια ιδιαιτερότητα όπως καταλαβαίνετε, κύριε Υπουργέ. Δεν είναι κανόνες και διαδικασία.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κύριε Πετράκο, πρώτη φορά συζητάμε επίκαιρες ερωτήσεις;</ChairmanSpeech> 
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Έχει δίκιο, κύριε Πρόεδρε.
Λέει ο Βουλευτής του ΣΥΡΙΖΑ ότι υπάρχει ιδιαιτερότητα. Δεν είναι τα τυχαία άτομα αυτά. Είναι άτομα με συγκεκριμένα προβλήματα. Σωστό. Ιδιαιτερότητα δεν έχει το τάδε παιδί στο τάδε χωριό, ας πούμε, της Ηπείρου ή στην τάδε συνοικία των Αθηνών, που δεν έχει αναπληρωτή και έχει κενό; Και αυτός θα σου πει «Και εγώ ιδιαιτερότητα είμαι. Και το βράδυ, αφού δεν έχει εδώ μάθημα πρέπει να έχει στο φροντιστήριο.». Και αυτός δεν είναι μια ιδιαιτερότητα; Όλοι έχουν την αξία τους. Έτσι πρέπει να το βλέπουμε.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Απ’ ό,τι καταλαβαίνω εγώ υπάρχει απάντηση: Να παρακολουθήσετε την υλοποίηση των δεσμεύσεων στο συγκεκριμένο θέμα. 
Έχω την τιμή να ανακοινώσω στο Σώμα ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της εισαγγελικής αρχής για τη χορήγηση άδειας άσκησης ποινικής δίωξης κατά Βουλευτών. 
Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, σαράντα εννιά μαθήτριες και μαθητές και δυο εκπαιδευτικοί συνοδοί από το Ελληνικό Κολλέγιο Θεσσαλονίκης, Α΄ τμήμα. 
Η Βουλή τούς καλωσορίζει. 
(Χειροκροτήματα απ’ όλες τις πτέρυγες της Βουλής)
Προχωρούμε στην τελευταία, για σήμερα τουλάχιστον, ερώτηση. Είναι η τέταρτη με αριθμό 295/18-11-2014 επίκαιρη ερώτηση δεύτερου κύκλου του Βουλευτή Αιτωλοακαρνανίας του Κομμουνιστικού Κόμματος Ελλάδας κ. Νικολάου Μωραΐτη προς τον Υπουργό Παιδείας και Θρησκευμάτων, σχετικά με τα προβλήματα στη λειτουργία του Τμήματος Λαϊκής και Παραδοσιακής Μουσικής στο ΤΕΙ Ηπείρου στην Άρτα από την έλλειψη διδακτικού προσωπικού. 
Βλέπω τα κενά, κύριε Υπουργέ, όποιον τομέα κι αν πάρουμε.
Κύριε συνάδελφε, αναπτύξτε την επίκαιρη ερώτησή σας.</ChairmanSpeech> 
<Speech><Parlmember>ΝΙΚΟΛΑΟΣ ΜΩΡΑΪΤΗΣ</Parlmember>: Κύριε Υπουργέ, τεράστια προβλήματα αντιμετωπίζει το Τμήμα Λαϊκής και Παραδοσιακής Μουσικής του ΤΕΙ Ηπείρου στην Άρτα από την έλλειψη διδακτικού προσωπικού. Παρ’ ότι η ακαδημαϊκή χρονιά έχει αρχίσει εδώ και αρκετό χρονικό διάστημα, μεγάλο μέρος των μαθημάτων στη λαϊκή και παραδοσιακή μουσική στο ΤΕΙ της Άρτας δεν πραγματοποιείται. Αυτό συμβαίνει λόγω έλλειψης διδακτικού προσωπικού, αιθουσών, εργαστηριακών υποδομών. 
Η έλλειψη βέβαια του διδακτικού προσωπικού δεν είναι τυχαία. Είναι το αποτέλεσμα της εφαρμοζόμενης αντιεκπαιδευτικής πολιτικής που εφαρμόζουν όλες οι κυβερνήσεις ανεξάρτητα υλοποιώντας τις κατευθύνσεις και τις αποφάσεις της Ευρωπαϊκής Ένωσης, που έχει περιορίσει ασφυκτικά τα κονδύλια για την παιδεία. Την οδηγεί βήμα βήμα στην ιδιωτικοποίηση. 
Βέβαια αυτή η πολιτική ακολουθείται σε μεγαλύτερο ή μικρότερο βαθμό και σε περιόδους κρίσης και σε περιόδους καπιταλιστικής ανάπτυξης. Είναι μια συνειδητή πολιτική και δεν είναι αποτέλεσμα μόνο της κρίσης. 
Περίτρανη απόδειξη για όλα αυτά είναι ότι εδώ και δεκαπέντε χρόνια δεν έχει προσληφθεί σχεδόν κανένας σχεδόν σ’ αυτό το τμήμα του ΤΕΙ της Άρτας. Η τελευταία πρόσληψη που έγινε σε τακτικό προσωπικό ήταν το 2006. Αυτό οδηγεί σήμερα σ’ αυτήν την κατάσταση που βιώνει το ΤΕΙ στην περιοχή, αλλά και τα υπόλοιπα ΤΕΙ της χώρας μας.
Θα καταθέσουμε στα Πρακτικά την απόφαση των επιστημονικών συνεργατών και των εκτάκτων εργαστηριακών συνεργατών, οι οποίοι πήραν μια απόφαση μαζί με τους άλλους εκπαιδευτικούς και τους φοιτητές και προχώρησαν σε αγωνιστικές κινητοποιήσεις. Αυτό έγινε διότι -το είπατε και σήμερα και βέβαια το ανακοίνωσαν και πριν από λίγες μέρες- μιλάτε για εθελοντική εργασία, λέτε όσοι έχουν γονικές άδειες να πάνε για εργασία.
Κύριε Υπουργέ, ετοιμάζετε εργασιακό μεσαίωνα, πατάτε πάνω στις ανάγκες και στα προβλήματα που έχουν οι εκπαιδευτικοί και τους καλείτε να εργαστούν κάτω από αυτές τις συνθήκες, χτυπώντας και τα εργασιακά δικαιώματα που κερδήθηκαν μετά από αγώνες δεκαετιών και υπονομεύετε κατά τη γνώμη μας και τις γονικές άδειες.
Ζητάμε, κύριε Υπουργέ, άμεσα να γίνει η απαιτούμενη πρόσληψη σε όλο το εκπαιδευτικό προσωπικό που απαιτείται για τη σωστή λειτουργία του τμήματος του ΤΕΙ στην Άρτα.
Ζητάμε να προκηρυχθούν θέσεις με μόνιμη και σταθερή δουλειά και όχι αυτά τα οποία είπατε εδώ σήμερα, που αποτελούν πρόκληση και για τους εκπαιδευτικούς αλλά και για τους εργαζόμενους γενικότερα.
Ζητάμε επίσης -γιατί δεν είναι μόνο το θέμα, όπως είπα, των εκπαιδευτικών- να γίνουν οι απαραίτητες αίθουσες και να μπορούν να λειτουργήσουν, γιατί σήμερα στην κυριολεξία στοιβάζονται οι φοιτητές. Ακόμα και αν προσληφθεί μόνιμο προσωπικό, που να μπορέσει να υπηρετήσει αυτές τις ανάγκες, υπάρχει η κτηριακή έλλειψη, που στοιβάζονται και φτάνουν μέχρι και εκατόν είκοσι ακόμα μαθητές να παρακολουθούν τα εργαστήρια.
Σε όλα αυτά ζητάμε απάντηση, κύριε Υπουργέ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Τον λόγο έχει ο Υπουργός Παιδείας και Θρησκευμάτων κ. Λοβέρδος.</ChairmanSpeech>
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Κατ’ αρχάς για τις κινητοποιήσεις των φοιτητών του συγκεκριμένου τμήματος και γενικότερα του ΤΕΙ Ηπείρου είμαστε ενήμεροι, κύριε Μωραΐτη, γιατί  από τις 18-11 πήραμε τη σχετική ενημέρωση από τους ίδιους τους φοιτητές που έκαναν τις κινητοποιήσεις τους. Ακούμε κάθε κινητοποίηση. 
Όπως έχω πει εδώ επανειλημμένα, εμείς δεν έχουμε καμμία ανάμειξη ως Υπουργείο Παιδείας με τη λειτουργία της εισαγγελίας. Εμείς είμαστε όλοι αυτιά για τα θέματα των κινητοποιήσεων, ακούμε τι λένε. Επίσης και στα παιδιά της δευτεροβάθμιας εκπαίδευσης δίνουμε μεγάλη σημασία με τις κινητοποιήσεις αυτών των ημερών. Δεν έχει σημασία για εμάς αν οι καταλήψεις ήταν λίγες, έχει σημασία ότι κάποιες ήταν. Επίσης, εγώ ποτέ δεν μίλησα για υποκίνηση ούτε κανένας Υφυπουργός του Υπουργείου Παιδείας μίλησε για υποκινήσεις. 
Το θέμα, όμως, είναι πώς μπορείς να ανταποκριθείς. Στα παιδιά του λυκείου θα απαντήσω με πάρα πολύ συγκεκριμένο τρόπο αυτήν την εβδομάδα γιατί, κύριε συνάδελφε, και σήμερα Δευτέρα και αύριο Τρίτη και την Τετάρτη θα είμαστε συνεχώς εδώ, γιατί έχουμε και σχέδιο νόμου αύριο. Θα απαντήσω με έναν τρόπο: Κατανόηση προβλήματος πίεσης - ελάφρυνση από πλευράς ύλης. Θα γίνω και πάρα πολύ συγκεκριμένος. Ήδη ένα 20% της ύλης έχει αφαιρεθεί. Θα πω και τι ακόμη θα προκύψει σε ό,τι αφορά τη διευκόλυνσή τους. 
Σας λέω, κύριε συνάδελφε, ότι να δώσουμε χρήματα από εκεί που δεν έχουμε -εσείς πείτε ότι φταίμε που δεν έχουμε- δεν γίνεται, γιατί δεν υπάρχει πηγή χρηματοδότησης. 
Πάντως, για τα στοιχεία του θέματος για το 2014 το ΤΕΙ Ηπείρου χρηματοδοτήθηκε με 1.426.000 ευρώ -το πώς τα κατανέμει είναι δικιά του δουλειά- και επιπροσθέτως τώρα για τις δαπάνες κατανάλωσης πετρελαίου για θέρμανση με επιπρόσθετο ποσό 190.000 ευρώ.
Σε ό,τι αφορά το προσωπικό, δεν φτάνει. Εσείς θέλετε τώρα μόνιμο προσωπικό. Την απάντηση την έδωσα ήδη και στην κ. Κατριβάνου και στον κ. Λυκουρέντζο, τη δίνω και σε εσάς. Πάντως, για το έτος 2014-2015 δόθηκαν ήδη τέσσερις θέσεις πλήρους απασχόλησης στο συγκεκριμένο ΤΕΙ και αυτό θα κάνει την κατανομή. Από τις εβδομήντα μία θέσεις που ήταν για όλα τα ιδρύματα και από τις επτακόσιες εβδομήντα πέντε θέσεις έκτακτου προσωπικού, τριάντα θέσεις δόθηκαν στο συγκεκριμένο ΤΕΙ της Ηπείρου.
Στο Τμήμα Λαϊκής και Παραδοσιακής Μουσικής υπηρετούν ήδη έξι καθηγητές και τρία μέλη εργαστηριακού διδακτικού προσωπικού. Φτάνουν; Όχι. Σωστό, αλλά και τι μπορούμε να κάνουμε; Δεν μπορώ να κάνω κάτι περισσότερο. Ξέρω πολύ ειδικά, γιατί ασχολήθηκα με τα θέματα της μουσικής εκπαίδευσης, πόσο χρήσιμο είναι αυτό το ΤΕΙ. Το ξέρω με πάρα πολύ ειδικούς όρους.
Όμως, σε ό,τι αφορά την κάλυψη των αναγκών του, είπα αυτά που είπα και κάτι ακόμη δεν έχω να προσθέσω.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Ο κ. Μωραΐτης έχει τον λόγο για τη δευτερολογία του.</ChairmanSpeech> 
<Speech><Parlmember>ΝΙΚΟΛΑΟΣ ΜΩΡΑΪΤΗΣ</Parlmember>: Κύριε Υπουργέ, ασφαλώς δεν υπάρχουν χρήματα για την παιδεία. Όμως, για την αύξηση του πλούτου στη χώρα μας για τους λίγους υπάρχουν και στοιβάζονται σε καταθέσεις στην Ελβετία και αλλού. 
Σε ό,τι αφορά την εκπαίδευση γενικότερα αλλά και τα 	ΤΕΙ ειδικότερα, υπάρχει μια συστηματική πορεία υποβάθμισης, μια κατάσταση η οποία έχει πυκνωθεί τα τελευταία χρόνια, ιδιαίτερα μετά την είσοδο στο πρώτο εξάμηνο του συνόλου των φοιτητών. Όλα αυτά δημιουργούν τεράστια προβλήματα. 
Έχουμε, για παράδειγμα, μείωση των ωρών στα εργαστήρια –το γνωρίζετε πολύ καλά- και στο τμήμα αυτό της Ηπείρου αλλά και γενικότερα στα ΤΕΙ της χώρας μας, από τρεις ώρες σε μία. Σε κάποιες περιπτώσεις, όπως ανέφερα και στην πρωτολογία μου, στοιβάζονται στην κυριολεξία δεκάδες σπουδαστές -μέχρι και εκατόν είκοσι, σύμφωνα με πληροφορίες που έχουμε- κάτι που, κατά τη γνώμη μας, αποτελεί σοβαρό κίνδυνο για την υγεία και των ίδιων των σπουδαστών αλλά και του υπόλοιπου προσωπικού. 
Οι παραπάνω εξελίξεις στα ΤΕΙ και στην παιδεία γενικότερα για εμάς είναι μια κατάσταση η οποία σπρώχνει με μαθηματική ακρίβεια –άλλωστε αυτό κάνει και η διοίκηση της Άρτας, τους οποίους τούς κατηγορήσατε ότι δεν κάνουν καλή διαχείριση των κονδυλίων…</Speech>
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Όχι, δεν το έκανα… (δεν ακούστηκε).</Speech>
<Speech><Parlmember>ΝΙΚΟΛΑΟΣ ΜΩΡΑΪΤΗΣ</Parlmember>: Όχι, δεν το είπατε αυτό.
Οι ίδιοι, όμως, ζητούν χορηγούς και σπρώχνουν στην κατεύθυνση που και εσείς σαν Κυβέρνηση, όχι προσωπικά, προωθείτε, στο να προσαρμοστούν και τα προγράμματα των σπουδών και τα ΤΕΙ οργανικά στις ορέξεις των μεγάλων επιχειρήσεων. Και αυτό γίνεται. 
Άλλωστε, μια παρόμοια κατάσταση επικρατεί και στα μουσικά σχολεία όλης της χώρας. Οι ελλείψεις στο εκπαιδευτικό προσωπικό και εκεί είναι τεράστιες. 
Επομένως αυτή η αντιλαϊκή, αντιεκπαιδευτική πολιτική της Ευρωπαϊκής Ένωσης και της συγκυβέρνησης οδηγεί και πολλούς σπουδαστές ορισμένων ΤΕΙ, που είναι μακριά από τον χώρο διαμονής των γονέων τους, να εγκαταλείπουν τις σχολές, γιατί έχουν τεράστια οικονομική αδυναμία να ανταποκριθούν. Διότι δυστυχώς, πέρα από τα προβλήματα αυτά, υπάρχουν σοβαρά προβλήματα στη στέγαση και τη σίτιση, με αποτέλεσμα οι φτωχές λαϊκές οικογένειες να μην μπορούν να ανταποκριθούν στις σπουδές. 
Βέβαια, αυτή η πολιτική βλέπει τους φοιτητές και τους σπουδαστές σαν πελάτες. Αυτή είναι η γνώμη μας. Όμως, για το ΚΚΕ οι σπουδαστές, τα παιδιά των λαϊκών οικογενειών, έχουν δικαίωμα για δωρεάν μόρφωση, για δωρεάν χώρους διαμονής, με σχολές οι οποίες θα είναι εξοπλισμένες τόσο με προσωπικό όσο και με υλικοτεχνική υποδομή.
Σε ό,τι αφορά τις κινητοποιήσεις, εμείς λέμε καθαρά ότι η λύση περνάει μέσα από το μαζικό, από το σωστά προσανατολισμένο λαϊκό κίνημα των αυτοαπασχολούμενων, των εργατών, των αγροτών, των σπουδαστών, των καθηγητών, των γονιών, που πραγματικά θα παλεύουν και θα βάλουν στο στόχαστρο τον πραγματικό αντίπαλο, αλλά θα παλεύουν πάνω απ’ όλα για την παιδεία των λαϊκών αναγκών. 
(Στο σημείο αυτό ο Βουλευτής κ. Μωραΐτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κύριε Υπουργέ, έχετε τον λόγο, αν θέλετε να προσθέσετε κάτι.</ChairmanSpeech> 
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Δεν έχω τίποτα να προσθέσω. Είναι, όμως, αφορμή να ενημερώσω για κάτι την Εθνική Αντιπροσωπεία, με βάση ένα σημείο της αγόρευσης του κ. Μωραΐτη για το δημόσιο πανεπιστήμιο και τα δημόσια τεχνολογικά ιδρύματα. 
Κυρία και κύριοι Βουλευτές, ανήκω σε αυτούς που είναι θιασώτες του ελληνικού δημόσιου πανεπιστημίου, της ελληνικής τριτοβάθμιας εκπαίδευσης. Μάλιστα, ήμουν ένας από τους καίριους παράγοντες -εγώ, ο κ. Βενιζέλος, ο κ. Κοσμίδης- που αποτρέψαμε την τροποποίηση του άρθρου 16 τα έτη 2006, 2007 και 2008. 
Ωστόσο στο μυαλό μου -δεν υπάρχει «αλλά» εδώ, «ωστόσο» υπάρχει- έχω ένα μαζικό πανεπιστήμιο, μια μαζική τριτοβάθμια εκπαίδευση, μαζικά τεχνολογικά ιδρύματα, δηλαδή με πολλούς φοιτητές, ανοιχτά. 
Το μεγαλύτερο μέρος αυτών που επιθυμούν να σπουδάσουν, να αποκτήσουν το εφόδιο ή τις γνώσεις της τριτοβάθμιας εκπαίδευσης ικανοποιείται. Επειδή, όμως, υπάρχουν και πάρα πολλές διαμαρτυρίες, εντάσεις και μομφές για την έλλειψη χρηματοδότησης, που είναι μια πραγματικότητα, υπάρχουν και καταληκτικά συμπεράσματα ότι εμείς όλους αυτούς τους φοιτητές δεν μπορούμε να τους εκπαιδεύσουμε.
Σήμερα, κύριε Μωραΐτη, είχαμε μια συνεδρίαση του Ανώτατου Συμβουλίου Πανεπιστημιακής και Τεχνολογικής Εκπαίδευσης, στο πλαίσιο του Εθνικού Συμβουλίου Παιδείας, κατά τη διάρκεια της οποίας έκανα την τεκμηριωμένη πρόταση να αναλάβουν τον καθορισμό του αριθμού των εισακτέων τα ίδια τα ιδρύματα, κάτι που είναι αίτημά τους εδώ και πάρα πολλά χρόνια. Τώρα!
Δηλαδή, πρότεινα στις δεκαπέντε του μηνός να τελειώσει η διαβούλευση και τον Γενάρη να ψηφίσουμε τον νόμο και από το επόμενο ακαδημαϊκό έτος να γίνει ο καθορισμός των εισακτέων από τα ίδια τα ιδρύματα που θα τελούν εν επιγνώσει των δυνατοτήτων τους. 
Όμως, τους είπα -στην πρότασή μου είναι αυτό και το κείμενο είναι δημοσιευμένο- να συνεκτιμηθούν και άλλοι παράγοντες, όχι μόνο οι λειτουργικές τους δυνατότητες, που είναι περιορισμένες, με κριτήριο το πόσα λεφτά χρειάζονται αλλά και με βάση τις απαιτήσεις της ελληνικής κοινωνίας, τα παιδιά τους, τα παιδιά των οικογενειών -δεν αναφέρομαι στους προνομιούχους, αυτοί τα διώχνουν έξω τα παιδιά, αναφέρομαι στη μέση και τη μικρή ελληνική οικογένεια, από πλευράς οικονομικής- να σπουδάζουν, στα όνειρα των παιδιών να σπουδάζουν. Διότι αν μιλήσεις με ένα παιδί που ετοιμάζεται στη Β΄ και Γ΄ λυκείου και του πεις: «Γιατί θες να γίνεις δικηγόρος; Τόσοι άνεργοι δικηγόροι υπάρχουν» ή «Γιατί θες να γίνεις γιατρός, μηχανικός;» κ.λπ., σου λέει: «Γιατί αυτό είναι το όνειρο μου και εσύ είσαι εχθρός.». 
Όταν, λοιπόν, δεις και αυτό, λες ότι δεν είναι μόνο οι ανάγκες των ιδρυμάτων να λειτουργούν με επάρκεια, είναι και οι ανάγκες και τα όνειρα μιας ολόκληρης κοινωνίας που έτσι διαμορφώθηκε καλώς ή κακώς. Στα μικρότερα παιδιά, στο δημοτικό, βρίσκεις αλλαγμένες διαθέσεις κι επειδή πηγαίνω σε αίθουσες σας το λέω αυτό. Δεν σου λένε γιατρός, δικηγόρος, μηχανικός. Σου λένε άλλα πράγματα πιο ενδιαφέροντα, πιο υγιεινά και πιο αποτελεσματικά για την αγορά εργασίας τα πιο μικρά παιδιά. 
Τρίτον, πρέπει να συνειδητοποιήσουμε ότι, όσο περιορίζεις τον αριθμό των εισακτέων, τόσο αυξάνεις το Ακαθάριστο Εγχώριο Προϊόν άλλων χωρών, γιατί δεν απογοητεύονται οι οικογένειες. Ακόμα και τώρα, με τις δυσκολίες, στέλνουν τα παιδιά στο εξωτερικό, ακόμα και σε άλλες βαλκανικές χώρες μαζικά. Αυτό πρέπει να το συνεκτιμά μία πολιτεία. Η Βουλή το συνεκτίμησε. Οι κυβερνήσεις το συνεκτιμούν. Για να δούμε τώρα, τα ιδρύματα θα το συνεκτιμήσουν; Δεν έχει σχέση με το ερώτημά σας, αλλά, επειδή δεν είχα κάτι άλλο να προσθέσω στη δευτερολογία μου, πήρα αφορμή από μία φράση σας για να πω αυτά.</Speech> 
<Speech><Parlmember>ΑΠΟΣΤΟΛΟΣ ΑΛΕΞΟΠΟΥΛΟΣ</Parlmember>: Μα, αν δεν εξασφαλίσετε χρήματα, πώς θα σας πω εγώ πόσα άτομα μπορώ να εκπαιδεύσω; Υποχρέωση του κράτους είναι να προσφέρει παιδεία…</Speech>
<Speech><Parlmember>ΑΝΔΡΕΑΣ ΛΟΒΕΡΔΟΣ</Parlmember> (Υπουργός Παιδείας και Θρησκευμάτων): Αυτό είναι σωστό, αλλά είναι νομικό.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κύριε συνάδελφε, είστε η συνείδηση του Σώματος εδώ απόψε. Εγώ θέλω να παρατηρήσω ως θετικό γεγονός το ενδιαφέρον για τα θέματα της παιδείας. Έχουμε ένα νομοσχέδιο αύριο, το οποίο βεβαίως έχει συγκεκριμένο αντικείμενο, αλλά, εν πάση περιπτώσει, είναι μία αφορμή να επεκταθεί η συζήτηση, κύριε Υπουργέ, γιατί δεν έχουμε τώρα τη δυνατότητα. Θα αδικήσουμε τα θέματα.</ChairmanSpeech> 
<Speech><Parlmember>ΑΠΟΣΤΟΛΟΣ ΑΛΕΞΟΠΟΥΛΟΣ</Parlmember>: Ένα νομοσχέδιο με πενήντα τροπολογίες, κύριε Πρόεδρε.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δραγασάκης</Parlmember>): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.
Με τη συναίνεση του Σώματος και ώρα 19.17΄ λύεται η συνεδρίαση για αύριο ημέρα Τρίτη 25 Νοεμβρίου 2014 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
Ο</Speech> ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Τελευταία Αποθήκευση:	18/12/2014 1:11:00 μμ	Από:	D.tori
Εκτυπώθηκε:	29/6/2011 1:36:00 πμ</body>
</html>