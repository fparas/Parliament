<html><head><meta name="cp:revision" content="2"><meta name="date" content="2013-09-06T07:09:00Z"><meta name="Company" content="OTS"><meta name="Keywords" content=""><meta name="meta:word-count" content="41048"><meta name="subject" content=""><meta name="dc:creator" content="Production"><meta name="extended-properties:Company" content="OTS"><meta name="Word-Count" content="41048"><meta name="dcterms:created" content="2013-09-06T07:09:00Z"><meta name="dcterms:modified" content="2013-09-06T07:09:00Z"><meta name="Last-Modified" content="2013-09-06T07:09:00Z"><meta name="Last-Save-Date" content="2013-09-06T07:09:00Z"><meta name="meta:character-count" content="221663"><meta name="Template" content="Normal.dot"><meta name="meta:save-date" content="2013-09-06T07:09:00Z"><meta name="dc:title" content="(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)"><meta name="Application-Name" content="Microsoft Office Word"><meta name="modified" content="2013-09-06T07:09:00Z"><meta name="Edit-Time" content="3600000000"><meta name="cp:subject" content=""><meta name="Content-Type" content="application/msword"><meta name="creator" content="Production"><meta name="meta:author" content="Production"><meta name="dc:subject" content=""><meta name="extended-properties:Application" content="Microsoft Office Word"><meta name="meta:creation-date" content="2013-09-06T07:09:00Z"><meta name="meta:last-author" content="k.arapi"><meta name="Comments" content=""><meta name="Creation-Date" content="2013-09-06T07:09:00Z"><meta name="xmpTPg:NPages" content="1"><meta name="resourceName" content="29-8-2013.doc"><meta name="Last-Author" content="k.arapi"><meta name="w:comments" content=""><meta name="Character Count" content="221663"><meta name="Page-Count" content="1"><meta name="Revision-Number" content="2"><meta name="extended-properties:Template" content="Normal.dot"><meta name="meta:keyword" content=""><meta name="Author" content="Production"><meta name="comment" content=""><meta name="meta:page-count" content="1"></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta>(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)</head>
<body>Συνεδρίαση 28-8-2013		Σελίδα | 6
(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
ΠΙΝΑΚΑΣ ΠΕΡΙΕΧΟΜΕΝΩΝ
ΙΕ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ ΘΕΡΟΥΣ 2013
ΣΥΝΕΔΡΙΑΣΗ IB΄
Πέμπτη  29 Αυγούστου 2013
ΘΕΜΑΤΑ
 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, σελ. 
2. Επί διαδικαστικού θέματος, σελ. 
3. Αναφορά στην επικείμενη αμερικανική επέμβαση στη Συρία, σελ. 
 
Γ. ΝΟΜΟΘΕΤΙΚΗ ΕΡΓΑΣΙΑ 
1. Ψήφιση στο σύνολο του σχεδίου νόμου του Υπουργείου Οικονομικών: &quot;Κώδικας κοινωφελών περιουσιών, σχολαζουσών κληρονομιών και λοιπές διατάξεις&quot;, σελ. 
2. Συζήτηση επί της αρχής των άρθρων και των τροπολογιών και ψήφιση στο σύνολο του σχεδίου νόμου του Υπουργείου Οικονομικών: &quot;Κύρωση της Σύμβασης Παραχώρησης του αποκλειστικού δικαιώματος παραγωγής, λειτουργίας, κυκλοφορίας, προβολής και διαχείρισης των Κρατικών Λαχείων&quot;, σελ. 
3. Αιτήσεις ονομαστικής ψηφοφορίας Βουλευτών του Συνασπισμού Ριζοσπαστικής Αριστεράς / Ενωτικού Κοινωνικού Μετώπου επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Οικονομικών: &quot;Κύρωση της Σύμβασης Παραχώρησης του αποκλειστικού δικαιώματος παραγωγής, λειτουργίας, κυκλοφορίας, προβολής και διαχείρισης των Κρατικών Λαχείων&quot;, σελ. 
4. Ονομαστική ψηφοφορία επί της αρχής, του άρθρου πρώτου, του άρθρου δεύτερου, του άρθρου τρίτου, της τροπολογίας με γενικό αριθμό 740 και ειδικό 171, η οποία έχει ενταχθεί στο νομοσχέδιο ως άρθρα τέταρτο, πέμπτο, έκτο και έβδομο, επί της τροπολογίας με γενικό αριθμό 739 και ειδικό 170, η οποία έχει ενταχθεί στο νομοσχέδιο ως άρθρο όγδοο, επί του ακροτελεύτιου άρθρου και τέλος επί του συνόλου του σχεδίου νόμου του Υπουργείου Οικονομικών: &quot;Κύρωση της Σύμβασης Παραχώρησης του αποκλειστικού δικαιώματος παραγωγής, λειτουργίας, κυκλοφορίας, προβολής και διαχείρισης των Κρατικών Λαχείων&quot;, σελ. 
5. Κατάθεση σχεδίου νόμου: 
Οι Υπουργοί Παιδείας και Θρησκευμάτων, Οικονομικών, Ανάπτυξης και Ανταγωνιστικότητας, Διοικητικής Μεταρρύθμισης και Ηλεκτρονικής Διακυβέρνησης, Υγείας, Εργασίας, Κοινωνικής Ασφάλισης και Πρόνοιας, Αγροτικής Ανάπτυξης και Τροφίμων, Υποδομών, Μεταφορών και Δικτύων, Τουρισμού και Ναυτιλίας και Αιγαίου κατέθεσαν σχέδιο νόμου: «Αναδιάρθρωση της Δευτεροβάθμιας Εκπαίδευσης και Λοιπές  Διατάξεις αρμοδιότητας Υπουργείου Παιδείας και Θρησκευμάτων», σελ. 

ΠΡΟΕΔΡΕΥΟΝΤΕΣ
ΔΡΙΒΕΛΕΓΚΑΣ Ι. , σελ.
ΚΑΛΑΝΤΖΗΣ Γ. , σελ.

ΟΜΙΛΗΤΕΣ

Α. Επί διαδικαστικού θέματος:
ΒΟΥΛΤΕΨΗ Σ. , σελ.
ΒΟΥΤΣΗΣ Ν. , σελ.
ΓΙΟΒΑΝΟΠΟΥΛΟΣ Κ. , σελ.
ΔΡΙΒΕΛΕΓΚΑΣ Ι. , σελ.
ΚΑΛΑΝΤΖΗΣ Γ. , σελ.
ΝΙΚΟΛΟΠΟΥΛΟΣ Ν. , σελ.
ΝΤΑΒΡΗΣ Γ. , σελ.
ΟΥΖΟΥΝΙΔΗΣ Μ. , σελ.
ΠΑΦΙΛΗΣ Α. , σελ.
ΤΣΟΥΚΑΛΗΣ Ν. , σελ.

Β. Επί της αναφοράς στην επικείμενη αμερικανική επέμβαση στη Συρία:
ΒΟΥΛΤΕΨΗ Σ. , σελ.
ΒΟΥΤΣΗΣ Ν. , σελ.
ΜΑΝΩΛΑΚΟΥ Δ. , σελ.
ΜΑΤΘΑΙΟΠΟΥΛΟΣ Α. , σελ.
ΠΑΝΑΓΙΩΤΑΡΟΣ Η. , σελ.
ΠΑΦΙΛΗΣ Α. , σελ.
ΤΡΙΑΝΤΑΦΥΛΛΟΣ Κ. , σελ.

Γ. Επί του σχεδίου νόμου του Υπουργείου Οικονομικών: &quot;Κώδικας κοινωφελών περιουσιών, σχολαζουσών κληρονομιών και λοιπές διατάξεις&quot;:
ΣΤΟΥΡΝΑΡΑΣ Ι. , σελ.

Δ. Επί του σχεδίου νόμου του Υπουργείου Οικονομικών: &quot;Κύρωση της Σύμβασης Παραχώρησης ... Κρατικών Λαχείων&quot;:
ΒΕΣΥΡΟΠΟΥΛΟΣ Α. , σελ.
ΒΟΥΛΤΕΨΗ Σ. , σελ.
ΒΟΥΤΣΗΣ Ν. , σελ.
ΓΕΡΜΕΝΗΣ Γ. , σελ.
ΓΙΟΒΑΝΟΠΟΥΛΟΣ Κ. , σελ.
ΔΙΩΤΗ Η. , σελ.
ΔΡΙΤΣΑΣ Θ. , σελ.
ΙΓΓΛΕΖΗ Α. , σελ.
ΚΟΛΛΙΑΣ Κ. , σελ.
ΚΩΝΣΤΑΝΤΙΝΟΠΟΥΛΟΣ Ο. , σελ.
ΜΑΝΩΛΑΚΟΥ Δ. , σελ.
ΜΑΡΚΟΥ Α. , σελ.
ΜΑΤΘΑΙΟΠΟΥΛΟΣ Α. , σελ.
ΝΙΚΟΛΟΠΟΥΛΟΣ Ν. , σελ.
ΝΤΑΒΡΗΣ Γ. , σελ.
ΟΥΖΟΥΝΙΔΗΣ Μ. , σελ.
ΠΑΝΑΓΙΩΤΑΡΟΣ Η. , σελ.
ΠΑΦΙΛΗΣ Α. , σελ.
ΡΗΓΑΣ Π. , σελ.
ΣΕΝΕΤΑΚΗΣ Μ. , σελ.
ΣΤΟΥΡΝΑΡΑΣ Ι. , σελ.
ΤΡΙΑΝΤΑΦΥΛΛΟΣ Κ. , σελ.
ΤΣΟΥΚΑΛΗΣ Ν. , σελ.
ΧΑΡΑΛΑΜΠΙΔΟΥ Δ. , σελ.
ΠΡΑΚΤΙΚΑ ΒΟΥΛΗΣ
ΙΕ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2013
ΣΥΝΕΔΡΙΑΣΗ  ΙB΄
Πέμπτη 29 Αυγούστου 2013
Αθήνα, σήμερα στις 29 Αυγούστου 2013, ημέρα Πέμπτη και ώρα 10.20΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΚΑΛΑΝΤΖΗ.
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρίες και κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Ψήφιση στο σύνολό του νομοσχεδίου του Υπουργείου Οικονομικών:«Κώδικας κοινωφελών περιουσιών, σχολαζουσών κληρονομιών και λοιπές διατάξεις.»
Κύριε Υπουργέ, θα θέλατε να καταθέσετε κάποια νομοτεχνική διόρθωση;</ChairmanSpeech>
<Speech><Parlmember>ΙΩΑΝΝΗΣ ΣΤΟΥΡΝΑΡΑΣ</Parlmember> (Υπουργός Οικονομικών): Θα ήθελα να κάνω μία προσθήκη - αναδιατύπωση κατά την ψήφιση στο σύνολο. 
Κατ’ αρχάς θα σας εξηγήσω τι είναι αυτό. Σε συνεννόηση με τον αρμόδιο Υπουργό Υγείας θα ήθελα να καταθέσω στο Σώμα μία νομοτεχνική βελτίωση με γενικό αριθμό κατάθεσης 737 και ειδικό αριθμό κατάθεσης 168/23-8-2013 σε τροπολογία του Υπουργείου Υγείας περί ιατρών που κατατέθηκε στο σχέδιο νόμου:«Κώδικας κοινωφελών περιουσιών, σχολαζουσών κληρονομιών και λοιπές διατάξεις». 
Εκ παραδρομής, αντικαταστάθηκαν με την εν λόγω τροπολογία όλα τα εδάφια της ρύθμισης, ενώ το ορθό θα ήταν να αντικατασταθούν μόνο τα εδάφια i έως iv.
Παρακαλώ, λοιπόν, το Τμήμα να κάνει δεκτή τη νομοτεχνική βελτίωση για τους σκοπούς της ορθής εφαρμογής της ρύθμισης αυτής.
(Στο σημείο αυτό ο Υπουργός Οικονομικών κ. Ιωάννης Στουρνάρας καταθέτει για τα Πρακτικά την προαναφερθείσα νομοτεχνική βελτίωση η οποία έχει ως εξής: 
(Να μπει η σελίδα 3)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Παρακαλώ να διανεμηθεί, εάν δεν είναι γνωστή, στους  κυρίους συναδέλφους.
Μπορούμε, λοιπόν, να προχωρήσουμε στην ψήφιση;</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Κύριε Πρόεδρε, σε αυτό το στάδιο της διαδικασίας δεν μπορούμε να κάνουμε νομοτεχνικές βελτιώσεις, διότι χθες ψηφίστηκαν οι τροπολογίες και ένα προς ένα τα άρθρα, ξεχωριστά. Άρα, σε αυτό το στάδιο, φρονώ, δεν μπορεί να γίνει καμμία νομοτεχνική βελτίωση.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Μπορεί να το θέτετε σωστά, κύριε συνάδελφε, αλλά μπορούμε. Δεν θα το κάναμε εάν δεν μπορούσαμε. Έχετέ μου εμπιστοσύνη.</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Εντάξει, κύριε Πρόεδρε.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Δεν υπάρχει καμμία αμφιβολία. Ρώτησα για το θέμα αυτό τις αρμόδιες υπηρεσίες προτού προχωρήσω σε κάτι τέτοιο.
Ευχαριστώ πολύ πάντως, για την παρατήρησή σας.
Ούτως ή άλλως κατά πλειοψηφία θα γίνει δεκτό απ’ ό,τι φαίνεται, οπότε μπορείτε εν ευθέτω χρόνω οποιαδήποτε ένσταση έχετε, να τη θέσετε.
Προχωρούμε, λοιπόν, στην ψήφιση.
Ερωτάται το Τμήμα: Γίνεται δεκτό το νομοσχέδιο και στο σύνολο;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Το νομοσχέδιο έγινε δεκτό και στο σύνολο κατά πλειοψηφία.
Συνεπώς το νομοσχέδιο του Υπουργείου Οικονομικών:«Κώδικας κοινωφελών περιουσιών, σχολαζουσών κληρονομιών και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Να καταχωριστεί το κείμενο του νομοσχεδίου σελ. 5α)</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Το Τμήμα παρέσχε τη ζητηθείσα εξουσιοδότηση.
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομικών: «Κύρωση της Σύμβασης Παραχώρησης του αποκλειστικού δικαιώματος παραγωγής, λειτουργίας, κυκλοφορίας, προβολής και διαχείρισης των Κρατικών Λαχείων».
Το παραπάνω νομοσχέδιο, σύμφωνα με την απόφαση την οποία έλαβε η Διαρκής Επιτροπή, ύστερα από πρόταση του αρμόδιου Υπουργού, συζητείται με τη διαδικασία του κατεπείγοντος, σύμφωνα με το άρθρο 76 παράγραφος 4 του Συντάγματος και το άρθρο 109 του Κανονισμού της Βουλής.
Θα ήθελα να σας πω και να σας υπενθυμίσω ότι, σύμφωνα με τη διαδικασία αυτή, η συζήτηση ολοκληρώνεται επί της αρχής και επί των άρθρων σε μία συνεδρίαση και διαρκεί κατά ανώτατο όριο δέκα ώρες, όπως είναι γνωστό. Στη συζήτηση μετέχουν οι εισηγητές και οι ειδικοί αγορητές, ο Πρωθυπουργός ή ο αρμόδιος Υπουργός, οι Πρόεδροι των Κοινοβουλευτικών Ομάδων, εφόσον και όποτε το θελήσουν και από ένας εκπρόσωπος των κομμάτων.
Η ομιλία τους περιορίζεται στο μισό του χρόνου που προβλέπεται από τα άρθρα 97 και 103 του Κανονισμού της Βουλής. Προτείνω, όπως γνωρίζετε, να συμφωνήσουμε να λάβουν το λόγο δύο ομιλητές από τη Νέα Δημοκρατία, δύο ομιλητές από το ΣΥΡΙΖΑ, ένας ομιλητής από το ΠΑΣΟΚ, ένας ομιλητής από τους Ανεξάρτητους Έλληνες, ένας ομιλητής από το Λαϊκό Σύνδεσμο-Χρυσή Αυγή, ένας ομιλητής από τη Δημοκρατική Αριστερά, ένας ομιλητής από το Κομμουνιστικό Κόμμα Ελλάδας και ένας ομιλητής, εφόσον το θέλουν, από τους Ανεξάρτητους Βουλευτές.
Προτείνω για την οικονομία της συζήτησης, η συζήτησή μας και επί της αρχής και επί των άρθρων να είναι ενιαία.
Προτείνω, κυρίες και κύριοι συνάδελφοι και εσείς θα αποφασίσετε, οι ειδικοί αγορητές να έχουν χρόνο ομιλίας δώδεκα λεπτά, ο αρμόδιος Υπουργός δεκαπέντε λεπτά -και εάν είναι δυνατόν, να το μειώσει, εφόσον δεν χρειάζεται- οι συναρμόδιοι Υπουργοί δέκα λεπτά, ο Πρωθυπουργός και ο Πρόεδρος της Κοινοβουλευτικής Ομάδας της Νέας Δημοκρατίας, καθώς και ο Πρόεδρος της Κοινοβουλευτικής Ομάδας του ΣΥΡΙΖΑ, εφόσον το επιθυμούν και θέλουν, δεκαπέντε λεπτά, οι υπόλοιποι Πρόεδροι των Κοινοβουλευτικών Ομάδων δώδεκα λεπτά, οι Κοινοβουλευτικοί Εκπρόσωποι δώδεκα λεπτά, οι ομιλητές έξι λεπτά και οι Ανεξάρτητοι Βουλευτές έξι λεπτά.
Εφόσον υπάρξει και θελήσουν δευτερολογία, περιορίζεται, ως είναι γνωστό, στο μισό του χρόνου της πρωτολογίας. Όπως είπαμε, σύμφωνα με το άρθρο 109 του Κανονισμού μας, η συνεδρίαση πρέπει να ολοκληρωθεί κατά ανώτατο όριο σε δέκα ώρες. Συμφωνείτε επ’ αυτού;</ChairmanSpeech>
<Speech><Parlmember>ΝΙΚΟΛΑΟΣ ΒΟΥΤΣΗΣ</Parlmember>: Κύριε Πρόεδρε, μπορώ να έχω το λόγο;</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Βεβαίως. Ορίστε, κύριε Βούτση, έχετε το λόγο.</ChairmanSpeech>
<Speech><Parlmember>ΝΙΚΟΛΑΟΣ ΒΟΥΤΣΗΣ</Parlmember>: Είναι προφανές πως δεν συμφωνούμε με τη συζήτηση με τη μορφή του κατεπείγοντος. Χθες, στη Διαρκή Επιτροπή, διά της συναδέλφου κ. Δέσποινας Χαραλαμπίδου, ευθέως και άμεσα θέσαμε το ζήτημα. Είναι εντελώς απαράδεκτο να συζητούνται με τέτοιες διαδικασίες ζητήματα σοβαρά για τα οποία έχουν εγερθεί και στο δημόσιο λόγο και χώρο ενστάσεις, έχουν γίνει συζητήσεις και τα οποία χρήζουν ενδελεχούς συζήτησης, διερεύνησης, ακρόασης φορέων, που θα μπορούσε και θα έπρεπε η Διαρκής Επιτροπή, εάν είχε το χρόνο, να το κάνει, έτσι ώστε να υπάρξει μία ενημέρωση πάνω σε ζητήματα τα οποία δεν είναι εύκολα προσπελάσιμα, στα οποία δεν έχουμε πρόσβαση για να τα μελετήσουμε.
Είναι αδύνατο να κατανοήσουμε την πραγματική αιτία για το πώς, ενώ δεν είχε μπει ούτε στη Διάσκεψη των Προέδρων την προηγούμενη εβδομάδα, ενώ υποτίθεται πως ήταν προαπαιτούμενο της συμβάσεως, όπως θα μας πει σε λίγο ο κύριος Υπουργός, άρα θα έπρεπε να ήταν σε έναν προγραμματισμό ενδεχομένως κατά την κυβερνητική πολιτική, εμφανίστηκε ξαφνικά αυτό το νομοσχέδιο προχθές και επιβάλλεται αυτή η διαδικασία της συζήτησης και της περαίωσης μέσω του κατεπείγοντος.
Γι’ αυτό διαφωνούμε με τη διαδικασία την οποία προτείνατε. Είναι κυρίαρχο Σώμα η Βουλή. Θα θέλαμε να δοθεί η δυνατότητα, παρ’ότι είναι διαφορετική η εισήγηση και της Διαρκούς Επιτροπής, μιας πολύ πιο άνετης συζήτησης γύρω από το θέμα.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε πάρα πολύ, κύριε Βούτση.
Ο κ. Γιοβανόπουλος έχει το λόγο.</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Κύριε Πρόεδρε, αισθανόμουν πραγματικά μεγάλη δυσκολία δεκάδες φορές σ’ αυτό το Κοινοβούλιο να βρίσκομαι μπροστά σε πράξεις νομοθετικού περιεχομένου και σε νομοσχέδια με τη διαδικασία του κατεπείγοντος. Όταν πρωτοήρθαμε στη Βουλή οι Ανεξάρτητοι Έλληνες, ήρθαμε με το πνεύμα ότι ερχόμαστε στη μήτρα του νόμου. Η μήτρα του νόμου, λοιπόν, απαιτεί ζύμωση, ωριμότητα, επεξεργασία, θέση, αντίθεση και σύνθεση. Μ’ αυτές τις διαδικασίες νομίζω ότι απλώς λοβοτομούμε την έννοια του κοινοβουλευτισμού. 
Αντιδρούμε οι Ανεξάρτητοι Έλληνες. Καταλαβαίνουμε, όπως θα μπορούσε να καταλάβει ο κάθε άνθρωπος, ακόμα και ο πιο μικρόνους, ότι αυτές οι διαδικασίες υπάρχουν απλώς για να υφαρπάξουν μέσα στο κατακαλόκαιρο την ψήφο των Βουλευτών και να περάσουν κάποια νομοσχέδια. Εμείς θα είμαστε σθεναρά αντίθετοι, όσο και αν αυτό ακούγεται μία συνεχής και μονότονη στάση, ένα μοτίβο το οποίο νομίζουν κάποιοι ότι έχουμε, προκειμένου λέμε για να λέμε. Όχι. Έρχονται για να περάσουν κάποια πράγματα, τα οποία πρέπει να περάσουν κάποια συγκεκριμένη περίοδο με μία διαδικασία, η οποία απάδει κάθε κοινοβουλευτικής έννοιας. Μ’ αυτήν την έννοια, εμείς θα είμαστε σθεναρά αντίθετοι.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε πολύ, κύριε Γιοβανόπουλε.
Ο κ. Τσούκαλης έχει το λόγο.</ChairmanSpeech>
<Speech><Parlmember>ΝΙΚΟΛΑΟΣ ΤΣΟΥΚΑΛΗΣ</Parlmember>: Κύριε Πρόεδρε, τοποθετηθήκαμε και εχθές στην επιτροπή. Ως κόμμα εκτιμούμε ότι η επιλογή της διαδικασίας του κατεπείγοντος για ένα ζήτημα που αφορά την πρώτη ουσιαστικά ιδιωτικοποίηση- αποκρατικοποίηση, η οποία μάλιστα έρχεται με την κοινοβουλευτική διαδικασία στο πλαίσιο της οποίας πρέπει να τοποθετηθούν τα κόμματα, ουσιαστικά παραμερίζει τη συζήτηση επί της ουσίας.
Υπάρχει μία εκτίμηση, μία θέση, μία αναφορά στη σύμβαση ότι η συγκεκριμένη σύμβαση είναι επωφελής για το δημόσιο. Όπως θα αναπτύξει και η ειδική αγορήτριά μας, η κ. Μάρκου, την ίδια θέση έχουμε κι εμείς, ότι δηλαδή είναι επωφελής. 
Υπάρχει και η άλλη άποψη, ότι δηλαδή δεν είναι επωφελής και ότι είναι επιζήμια για το ελληνικό δημόσιο. Αυτό το οποίο ευχόμαστε και θέλουμε είναι η Αντιπολίτευση να παραμείνει στην Αίθουσα, προκειμένου να καταδείξει ότι πράγματι εκ μέρους της η συγκεκριμένη σύμβαση δεν είναι επωφελής, γιατί εάν αποχωρήσει, τότε, πραγματικά, η Βουλή θα στερηθεί τη δυνατότητα να πείσει τον ελληνικό λαό ότι πράγματι η συγκεκριμένη σύμβαση είναι επωφελής για το δημόσιο.
Εμείς δηλώσαμε εχθές ότι είμαστε κατά αυτής της διαδικασίας. Θεωρούσαμε ότι η διαδικασία του επείγοντος θα μπορούσε να καλύψει όλες τις απαιτήσεις διαφάνειας, πληροφόρησης και ενημέρωσης των Ελλήνων πολιτών και της ελληνικής κοινωνίας. Πλην, όμως, δυστυχώς, η κοινοβουλευτική Πλειοψηφία αποφάσισε να ακολουθήσει τη διαδικασία του κατεπείγοντος.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε πολύ, κύριε Τσούκαλη.
Κύριε Παφίλη, ορίστε, έχετε το λόγο.</ChairmanSpeech>
<Speech><Parlmember>ΑΘΑΝΑΣΙΟΣ ΠΑΦΙΛΗΣ</Parlmember>: Είναι πλέον πάγια τακτική της Κυβέρνησης να έρχεται με τη διαδικασία του κατεπείγοντος, χωρίς να συντρέχει ουσιαστικά κανένας λόγος. Απ’ αυτήν την άποψη είμαστε αντίθετοι. Δεν συμφωνούμε με τη διαδικασία του κατεπείγοντος. Είναι σοβαρό το νομοσχέδιο, καθώς έχει να κάνει γενικότερα με ιδιωτικοποιήσεις και θα μπορούσε να υπάρξει μία άνεση χρόνου και να γίνει πιο ολοκληρωμένη συζήτηση.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε.
Η κ. Βούλτεψη έχει το λόγο.</ChairmanSpeech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Κύριε Πρόεδρε, νομίζω ότι το θέμα ετέθη ήδη από τον Κοινοβουλευτικό Εκπρόσωπο της Δημοκρατικής Αριστεράς, τον κ. Τσούκαλη. Υπάρχει ένα θέμα ουσίας και ένα θέμα διαδικασίας. Η ουσία που ερχόμαστε εδώ να εξετάσουμε, διότι πρόκειται για κύρωση σύμβασης, είναι αν πρόκειται για σύμβαση επωφελή ή όχι για το δημόσιο. 
Εμείς θεωρούμε ότι άσχετα από τη διαδικασία δέκα ώρες είναι αρκετές για να εκφραστούν όλες οι απόψεις και να κρίνει το Τμήμα αν πρόκειται για επωφελή ή όχι σύμβαση. Νομίζω ότι δεν πρέπει πια να στεκόμαστε στη διαδικασία, γιατί αφού μας δίνεται η δυνατότητα να αναλύσουμε την ουσία, σ’ αυτήν πρέπει να μπούμε ευθύς αμέσως.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρίες και κύριοι συνάδελφοι, αισθάνομαι ακόμα μια φορά την ανάγκη να πω πόσο ωραία νιώθω όταν όλοι οι συνάδελφοι που μίλησαν, μίλησαν με τον τρόπο που μίλησαν, έχοντας μεν τις διαφορετικές τους θέσεις αλλά συμβάλλοντας με την τοποθέτησή τους σ’ αυτό που είναι η πεμπτουσία της δημοκρατίας, να έχουμε αντίθετες απόψεις, να διαφωνούμε αλλά να έχουμε ποιότητα. Θέλω ακόμα μια φορά να σας ευχαριστήσω όλους.
Τώρα, για να μπούμε επί της διαδικασίας, θα ήθελα να ρωτήσω το Τμήμα εάν θα δεχτούμε την εισήγηση του Προεδρείου ή όχι.</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Μάλιστα, μάλιστα.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Συνεπώς κατά πλειοψηφία, θα προχωρήσουμε στη συζήτηση του νομοσχεδίου, όπως έχει κατατεθεί. 
Προτού μπούμε στη διαδικασία, θα ήθελα να σας ενημερώσω ότι ο Πρόεδρος του ΣΥΡΙΖΑ, με αίτημά που έχει καταθέσει, ορίζει για τη συζήτηση του νομοσχεδίου ως εισηγήτρια τη Βουλευτή κ. Δέσποινα Χαραλαμπίδου, ως Κοινοβουλευτικό Εκπρόσωπο τον κ. Νικόλαο Βούτση και ως ομιλητές την κ. Ιγγλέζη και την κ. Ηρώ Διώτη.
Ο Γραμματέας της Κοινοβουλευτικής Ομάδας του ΠΑΣΟΚ, ο κ. Ρήγας, γνωστοποιεί στο Σώμα ότι στη συζήτηση του νομοσχεδίου του Υπουργείου Οικονομικών ειδικός αγορητής θα είναι ο Βουλευτής κ. Οδυσσέας Κωνσταντινόπουλος, Κοινοβουλευτικός Εκπρόσωπος ο Βουλευτής Χίου κ. Κωνσταντίνος Τριαντάφυλλος και ομιλητής ο κ. Παναγιώτης Ρήγας.
Ο Γραμματέας της Κοινοβουλευτικής Ομάδας των Ανεξάρτητων Ελλήνων κ. Παναγιώτης Μελάς ορίζει ως ειδικό αγορητή τον Βουλευτή Αχαΐας κ. Γεώργιο Νταβρή, ως Κοινοβουλευτικό Εκπρόσωπο τον κ. Κωνσταντίνο Γιοβανόπουλο και ως ομιλητή τον κ. Μαρίνο Ουζουνίδη, τον συμπατριώτη μου εβρίτη Βουλευτή.
Ο Κοινοβουλευτικός Εκπρόσωπος του Λαϊκού Συνδέσμου Χρυσή Αυγή κ. Χρήστος Παππάς ορίζει ως ειδικό αγορητή στη συζήτηση του νομοσχεδίου τον Βουλευτή Β’ Αθηνών κ. Ηλία Παναγιώταρο, ως Κοινοβουλευτικό Εκπρόσωπο τον Βουλευτή Σερρών κ. Αρτέμιο Ματθαιόπουλο και ως ομιλητή τον Βουλευτή Β’ Αθηνών κ. Γεώργιο Γερμενή. 
Ο Πρόεδρος της Δημοκρατικής Αριστεράς κ. Φώτης Κουβέλης ορίζει ως ειδική αγορήτρια τη Βουλευτή Β’ Θεσσαλονίκης κ. Αικατερίνη Μάρκου και ως Κοινοβουλευτικό Εκπρόσωπο τον Βουλευτή Αχαΐας κ. Νικόλαο Τσούκαλη. 
Τέλος, ο Κοινοβουλευτικός Εκπρόσωπος του Κουμουνιστικού Κόμματος Ελλάδος κ. Αθανάσιος Παφίλης ορίζει ως ειδική αγορήτρια τη Βουλευτή κ. Διαμάντω Μανωλάκου.
Ο εισηγητής της Νέας Δημοκρατίας κ. Μάξιμος Σενετάκης έχει το λόγο.
Θυμηθείτε ότι είναι Πέμπτη και ότι είμαστε πολλοί από την επαρχία.</ChairmanSpeech>
<Speech><Parlmember>ΜΑΞΙΜΟΣ ΣΕΝΕΤΑΚΗΣ</Parlmember>: Κύριε Πρόεδρε, κύριε Υπουργέ, κυρίες και κύριοι συνάδελφοι, η συμφωνία παραχώρησης του αποκλειστικού δικαιώματος διαχείρισης των Κρατικών Λαχείων μεταξύ του ΤΑΙΠΕΔ και της εταιρείας «Ελληνικά Λαχεία-Ανώνυμη Εταιρεία Παραγωγής, Λειτουργίας, Κυκλοφορίας, Προβολής και Διαχείρισης Λαχείων» που επιλέχτηκε μέσω της διαδικασίας διεθνούς δημόσιου πλειοδοτικού διαγωνισμού, την οποία συζητούμε και καλούμαστε να κυρώσουμε, επιβεβαιώνει την ισχυρή πολιτική βούληση της Κυβέρνησης να προχωρήσει αποφασιστικά στην υλοποίηση του προγράμματος των αποκρατικοποιήσεων. 
Αποδεικνύει, επίσης, πως παρά τη δυσμενή διεθνή συγκυρία η ελληνική οικονομία ανακτά την αξιοπιστία της και αρχίζει να προσελκύει το επενδυτικό ενδιαφέρον όσων θα ήθελαν να συμβάλλουν στην αξιοποίηση της περιουσίας του ελληνικού δημοσίου.
Οι αποκρατικοποιήσεις δεν αποτελούν μονάχα απαίτηση των εταίρων μας. Δεν είναι απλά μία συμβατική υποχρέωση στο πλαίσιο του μνημονίου οικονομικής και χρηματοπιστωτικής πολιτικής. Είναι απαίτηση της λογικής που διέπει τον τρόπο λειτουργίας των δυτικών οικονομιών, μεταξύ των οποίων ανήκει και η ελληνική.
Πρόκειται για αντίληψη που αμφισβητεί την ικανότητα του κράτους να επιδίδεται σε ρόλο επιχειρηματία. 
Την ίδια στιγμή, όμως, προτάσσει την ανάγκη το κράτος να χαράσσει τις στρατηγικές κατευθύνσεις μιας οικονομίας βάσει των συγκριτικών πλεονεκτημάτων κάθε τόπου και της αξιοποίησης του ανθρωπίνου δυναμικού του, το κράτος να εξασφαλίζει ένα ξεκάθαρο πλαίσιο κανόνων του ανταγωνισμού, το κράτος να διατηρεί έναν ελεγκτικό και εποπτικό ρόλο για την εύρυθμη λειτουργία της ελεύθερης αγοράς. 
Βάσει αυτής της κυρίαρχης αντίληψης η Κυβέρνηση προχωρά στις αποκρατικοποιήσεις, προσβλέποντας στην αύξηση των κρατικών εσόδων, στην απομείωση του χρέους και στην αύξηση των νέων θέσεων απασχόλησης, που μόνο η ιδιωτική πρωτοβουλία είναι ικανή να δημιουργήσει.
Είναι προφανές ότι η Αντιπολίτευση δεν ενστερνίζεται την ίδια αντίληψη με εμάς. Εξακολουθεί να αντιλαμβάνεται διαφορετικά το ρόλο του κράτους. Εξακολουθεί να πιστεύει πως το κράτος μπορεί –και το χειρότερο είναι ότι πρέπει- να παρεμβαίνει παντού, να βρίσκεται παντού, να κάνει τα πάντα. Γι’ αυτό και ανθίσταται σε κάθε μεταρρυθμιστική προσπάθεια. Γι’ αυτό αντιμάχεται το πρόγραμμα των αποκρατικοποιήσεων. Γι’ αυτό βλέπει παντού συνομωσίες. Γι’ αυτό και θεωρεί σκάνδαλο τη σύμβαση που συζητάμε σήμερα. Γι’ αυτό και την απορρίπτει συλλήβδην, χωρίς να μπαίνει καν στον κόπο να εκτιμήσει την προσπάθεια που κατέβαλαν οι ειδικοί του ΤΑΙΠΕΔ και να αξιολογήσει το αποτέλεσμά της. 
Όμως, σήμερα εδώ δεν βρισκόμαστε για να αναλύσουμε τα ιδεολογικά αδιέξοδα της Αντιπολίτευσης. Πολύ περισσότερο δεν είμαστε εδώ για να υποκαταστήσουμε τη δουλειά που επί μακρόν έκαναν τεχνοκράτες. Και πώς θα μπορούσαμε να το κάνουμε άλλωστε, κυρίες και κύριοι συνάδελφοι; Οι Βουλευτές δεν είμαστε παντογνώστες ούτε αποκτούμε το χάρισμα να μαθαίνουμε τη δουλειά των άλλων, όταν ο λαός μας εκλέγει για να τον αντιπροσωπεύουμε. 
Σήμερα, βρισκόμαστε εδώ για να ελέγξουμε –ως οφείλουμε και μας επιβάλλει το Σύνταγμα- το αποτέλεσμα της δουλειάς που έγινε. Βρισκόμαστε εδώ για να αξιολογήσουμε αν και κατά πόσο το αποτέλεσμα αυτής της δουλειάς είναι σύννομο, αν διασφαλίζει τα συμφέροντα των πολιτών και του κοινωνικού συνόλου. 
Χρειάζεται, λοιπόν, να δούμε και να αξιολογήσουμε τρία συγκεκριμένα πράγματα. Πρώτον, με την εν λόγω σύμβαση το κράτος επιτελεί τον ελεγκτικό και εποπτικό του ρόλο; Δεύτερον, τηρήθηκαν όλες οι νόμιμες διαδικασίες, σύμφωνα με τη διεθνή πρακτική που διέπει τέτοιου είδους συμβάσεις; Και τρίτον, θεωρούμε ικανοποιητικό για το δημόσιο, για τους πολίτες το οικονομικό αντίτιμο; 
Ξεκινώντας από το πρώτο, θα έλεγα ότι είναι σαφές από τους όρους της σύμβασης ότι η εν λόγω δραστηριότητα δεν θα είναι χωρίς την τήρηση αυστηρών εποπτικών κανόνων. Ο παραχωρησιούχος θα βρίσκεται υπό την αυστηρή εποπτεία της Επιτροπής Εποπτείας και Ελέγχου Παιγνίων και θα πρέπει να συμμορφώνεται πλήρως με τον κανονισμό των Κρατικών Λαχείων, τις αποφάσεις της επιτροπής και την κείμενη νομοθεσία εν γένει. 
Υποχρεούται να διαθέτει ολοκληρωμένο και επαρκές σύστημα εσωτερικού ελέγχου και να αναλαμβάνει ποικίλες δεσμεύσεις, σχετικά με την εκτέλεση των παρεχομένων από αυτόν υπηρεσιών, την αποδοτικότητα και αποτελεσματικότητά του, τη χρηματοοικονομική του κατάσταση και την παροχή πληροφοριών στο ελληνικό δημόσιο ή και την Επιτροπή Εποπτείας και Ελέγχου Παιγνίων. 
Επιπλέον, του απαγορεύεται να προβεί σε δραστηριότητα που δεν σχετίζεται με τα λαχεία χωρίς τη συγκατάθεση του ελληνικού δημοσίου. Του απαγορεύεται να εκχωρήσει ή να μεταβιβάσει τη σύμβαση παραχώρησης. Τα δε υφιστάμενα δικαιώματα πνευματικής και βιομηχανικής ιδιοκτησίας και οποιαδήποτε νέα τέτοια δικαιώματα σχετικά με τα Κρατικά Λαχεία –εμπορικά σήματα, επωνυμίες, διακριτικοί τίτλοι- θα καταχωρηθούν από την εταιρεία για λογαριασμό και στο όνομα του ελληνικού δημοσίου που θα είναι ο δικαιούχος. Με απλά λόγια το κράτος διατηρεί άγρυπνο το μάτι πάνω στη δραστηριότητα αυτής της εταιρείας ειδικού σκοπού, η οποία θα διαχειρίζεται τα Κρατικά Λαχεία μέσα σε ένα αυστηρό πλαίσιο κανόνων λειτουργίας. 
Προχωρώ στο δεύτερο σημείο που θα πρέπει να επικεντρώσουμε την προσοχή μας και στο κατά πόσο τηρήθηκαν όλες οι νόμιμες διαδικασίες, έως ότου καταλήξουμε στη σύμβαση που σήμερα καλούμαστε να κυρώσουμε. 
Κυρίες και κύριοι συνάδελφοι, η ανάγκη ταχείας προσαρμογής της ελληνικής οικονομίας στην κυρίαρχη αντίληψη που διέπει τον τρόπο λειτουργίας των δυτικών οικονομιών είναι εμφανής και παρά την αναγκαιότητα, παρά την πολιτική βούληση, οι αποκρατικοποιήσεις δεν προχωρούν όπως το επιθυμούσαμε, διότι απλά δεν αρκεί να πουλάς, πρέπει να υπάρχουν και εκείνοι που ενδιαφέρονται να αγοράσουν. Γι’ αυτό και σε όσες επενδύσεις έχουν γίνει μέχρι σήμερα έγιναν με κόπο και προσπάθεια να προκληθεί το ενδιαφέρον των επενδυτών. 
Αυτή η προσπάθεια γίνεται αντιληπτή από την Αντιπολίτευση ως ξεπούλημα της χώρας. Ευτυχώς για τη χώρα, οι πολίτες έχουν εξοικειωθεί με την έννοια της προσφοράς και της ζήτησης στην καθημερινότητά τους και μπορούν εύκολα να αντιληφθούν τη βαρύτητα και τη σημασία των εννοιών, πόσω μάλλον όταν η ίδια η πραγματικότητα διαψεύδει τους αστήρικτους ισχυρισμούς της Αντιπολίτευσης. Όταν μέχρι σήμερα ελάχιστα περιουσιακά στοιχεία έχουν διατεθεί με τέτοιες διαδικασίες, τότε πώς θα μπορούσε κανείς να ισχυριστεί ότι ξεπουλιέται η Ελλάδα; 
Είναι χαρακτηριστικό, πως αυτή η συμφωνία που τώρα συζητάμε συνάντησε πολλές δυσκολίες έως ότου ολοκληρωθεί. Από τη μία ήταν το πνεύμα και το γράμμα του νόμου που έπρεπε να τηρηθεί απαρέγκλιτα και από την άλλη η δυσμενής οικονομική συγκυρία και το μειωμένο επενδυτικό ενδιαφέρον που δεν επέτρεψαν την ταχύτερη ολοκλήρωση της διαδικασίας. 
Είναι χαρακτηριστικό ότι πέρασαν σχεδόν δύο χρόνια από τότε που το Δ.Σ. του ΤΑΙΠΕΔ ενέκρινε και αποφάσισε πρόσκληση εκδήλωσης ενδιαφέροντος για τη δωδεκαετή παραχώρηση –και όχι πώληση- δικαιώματος από το ΤΑΙΠΕΔ σε επενδυτή ή σύμπραξη επενδυτών να διαχειρίζεται τα Κρατικά Λαχεία. Και δεν ήταν μόνο που μόλις τρεις ενδιαφερόμενοι κατάφεραν να προκριθούν στη δεύτερη φάση του διαγωνισμού. Ήταν κυρίως ότι τηρήθηκαν όλες οι διαδικασίες. 
Οι διαγωνιζόμενοι είχαν τη δυνατότητα  να αναρτούν διευκρινιστικά ερωτήματα και να λαμβάνουν διευκρινιστικές απαντήσεις του ΤΑΙΠΕΔ στο virtual data room του διαγωνισμού, όπου είχαν πρόσβαση όλοι. Βάσει αυτών, αναδιαμορφώθηκε το σχέδιο σύμβασης παραχώρησης και επαναρτήθηκε με όλες τις  αλλαγές, ώστε ουδείς να είναι σε θέση να μιλήσει για φωτογραφική σύμβαση. 
Αντίστοιχα, με διαφανή τρόπο και τήρηση της αρχής της ίσης μεταχείρισης των υποψηφίων τροποποιήθηκαν οι απαιτήσεις, σχετικά με την υποβολή επιστολής διαθεσίμων κεφαλαίων από τους υποψηφίους, απ’ όπου τελικώς πιστοποιήθηκε ότι μόνο μία σύμπραξη εταιρειών υπέβαλε εμπρόθεσμα όλα τα έγγραφα που απαιτούνταν, δηλαδή δεσμευτική οικονομική προσφορά και συνοδευτικές επιστολές πιστωτικών ιδρυμάτων. Η διαδικασία αυτή διήρκησε  ένα χρόνο. 
Στη συνέχεια ζητήθηκε καλύτερη οικονομική προσφορά και αφού το ΤΑΙΠΕΔ ανακήρυξε τη σύμπραξη ως προσωρινό επιτυχόντα πλειοδότη, ζητήθηκαν όλα τα επικαιροποιημένα έγγραφα που απαιτούνταν. Όταν και αυτά υποβλήθηκαν εμπρόθεσμα, το ΤΑΙΠΕΔ ανακήρυξε τη σύμπραξη τελικό επιτυχόντα πλειοδότη και υπέβαλε τη σύμβαση στον προσυμβατικό έλεγχο του Ελεγκτικού Συνεδρίου, το οποίο και ενέκρινε ότι δεν συνέτρεχε λόγος που να κωλύει την υπογραφή της ελεγχθείσας σύμβασης. Έτσι, φθάσαμε στην τελική υπογραφή στις 30 Ιουλίου μεταξύ ΤΑΙΠΕΔ και της εταιρείας που πλέον καλείται να κυρώσει η Βουλή. 
Ποιο είναι, λοιπόν, το οικονομικό όφελος που προκύπτει για το δημόσιο από τη συγκεκριμένη σύμβαση; Η «ΕΛΛΗΝΙΚΑ ΛΑΧΕΙΑ» αναλαμβάνει τη διαχείριση έξι λαχείων, του Λαϊκού Λαχείου, του Εθνικού Λαχείου, του Ευρωπαϊκού Λαχείου, του Ξυστό (Στιγμιαίο Λαχείο) του Πρωτοχρονιάτικου Λαχείου, καθώς και του Στεγαστικού Λαχείου, που είναι σήμερα ανενεργό. 
Ειδικά για το Πρωτοχρονιάτικο Λαχείο η εταιρεία θα διαχειρίζεται έναντι αμοιβής ίσης με το 17% των χρημάτων που θα εισπράττονται από τους παίκτες. Τα υπόλοιπα έσοδα, θα κατευθύνονται για κοινωνικούς σκοπούς και για τα κέρδη των παικτών. Γύρω στο 55% επιστρέφει στους παίκτες. 
Εκτός από το εφάπαξ τίμημα των 190 εκατομμυρίων ευρώ που θα καταβληθεί στο ΤΑΙΠΕΔ, η εταιρεία θα καταβάλει στο δημόσιο μηνιαία αμοιβή, που θα αντιστοιχεί στο 30% του μεικτού κέρδους απ’ όλα τα Κρατικά Λαχεία, πλην του Πρωτοχρονιάτικου και με ελάχιστο ετήσιο ποσό 30 εκατομμυρίων ευρώ για την πρώτη χρήση, 50 εκατομμυρίων ευρώ για τις επόμενες χρήσεις, ενώ ποσοστό 20% από τα έσοδα του δημοσίου θα διατίθεται –επαναλαμβάνω- σε κοινωνικές πολιτικές, δηλαδή 580 εκατομμύρια ευρώ εγγυημένες καταβολές. 
Ταυτόχρονα, με την υπογραφή της σύμβασης παραχώρησης, η εταιρεία υπέβαλε την πρώτη εγγυητική επιστολή καλής εκτέλεσης ύψους 35 εκατομμυρίων ευρώ, ενώ προβλέπεται ότι το ποσό αυτής θα διαμορφωθεί στα 50 εκατομμύρια  για το δεύτερο έως το έκτος έτος και στο ποσό των 75 εκατομμυρίων ευρώ για κάθε επόμενο έτος σύμβασης. 
Συνολικά τα έσοδα που εκτιμάται, με βάση και τα καθαρά κέρδη των τελευταίων ετών, ότι θα λάβει το δημόσιο γι’ αυτήν τη δωδεκαετή περίοδο παραχώρησης θα προσεγγίζουν το 1.318.000.000 περίπου και αυτό χωρίς να υπολογίζει τα έσοδα από το Στιγμιαίο Κρατικό Λαχείο, ποσό που, όπως φαίνεται από την έκθεση του Γενικού Λογιστηρίου του Κράτους, είναι μεγαλύτερο κατά 300 περίπου εκατομμύρια ευρώ απ’ αυτά που θα εισέπραττε το κράτος, εάν συνέχιζε με την ίδια λειτουργία τα Κρατικά Λαχεία. 
Μέρος των εσόδων αυτών προορίζονται για κοινωνικές πολιτικές, όπως αναφέρεται στο άρθρο 3 του σχεδίου νόμου, που κυρώνει και δίνει ισχύ στη σύμβαση παραχώρησης και διατίθεται, σύμφωνα με τα προβλεπόμενα, στις διατάξεις του ν. 4002/2011.
Επίσης, με το άρθρο 2, αναστέλλεται η ισχύς ορισμένων νομοθετικών και κανονιστικών διατάξεων που αντίκεινται στις ρητές προβλέψεις της σύμβασης παραχώρησης, κυρίως αυτές που αφορούν τη λειτουργία των Κρατικών Λαχείων και τις Διευθύνσεις Κρατικών Λαχείων, θέματα που τουλάχιστον για τη διάρκεια παραχώρησης ρυθμίζονται από τη σύμβαση  παραχώρησης ή και την Επιτροπή Εποπτείας και Ελέγχου Παιγνίων. 
Αυτό, όπως είναι πρόδηλο, γίνεται, γιατί το νομοθετικό και κανονιστικό πλαίσιο που διέπει τη Διεύθυνση Κρατικών Λαχείων δεν μπορεί να εφαρμοστεί αποτελεσματικά, όταν η εκμετάλλευση των Κρατικών Λαχείων έχει ανατεθεί σε ιδιώτες και γίνεται με όρους αγοράς και ιδιωτικής οικονομίας. 
Επιπλέον, όπως αναφέρεται στην παράγραφο 2 του άρθρου 2, παρέχεται νομοθετική εξουσιοδότηση στον Πρόεδρο της Δημοκρατίας αυτός να μπορεί, μετά από πρόταση του Υπουργού Οικονομικών, να παρατείνει την προβλεπόμενη αναστολή ισχύος. 
Αυτό κρίνεται αναγκαίο στην περίπτωση που μετά τη λήξη της σύμβασης παραχώρησης, το ελληνικό δημόσιο αποφασίζει την εκ νέου παραχώρηση σε ιδιώτες του αποκλειστικού δικαιώματός της εν γένει διαχείρισης των Κρατικών Λαχείων, οπότε και θα είναι σκόπιμη η παράταση της αναστολής ισχύος των διατάξεων αυτών. 
Κυρίες και κύριοι συνάδελφοι, η συγκεκριμένη σύμβαση δεν έχει μόνο λογιστικό χαρακτήρα. Έχει κυρίως πολιτικό. Επιβεβαιώνει την ισχυρή βούληση της Κυβέρνησης να εκπληρώσει όχι μόνο τις δεσμεύσεις της έναντι των εταίρων αλλά και τις προεκλογικές δεσμεύσεις έναντι των πολιτών που την εμπιστεύθηκαν με την ψήφο τους. Υποσχεθήκαμε ότι θα προχωρήσουμε σε μεταρρυθμίσεις και κάθε μέρα το κάνουμε πράξη. 
Η προς κύρωση σύμβαση παραχώρησης, αποτελεί την πρώτη αποκρατικοποίηση των Κρατικών Λαχείων ως μορφή τυχερών παιγνίων στην Ελλάδα. Είναι μια θετική εξέλιξη που δείχνει ότι οι αποκρατικοποιήσεις θα έχουν συνέχεια. Πάντα με γνώμονα τη νομιμότητα και τη διαφάνεια, την προστασία των συμφερόντων του δημοσίου και των πολιτών.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Και εμείς ευχαριστούμε.</ChairmanSpeech>
<Speech><Parlmember>ΙΩΑΝΝΗΣ ΣΤΟΥΡΝΑΡΑΣ</Parlmember> (Υπουργός Οικονομικών): Κύριε Πρόεδρε, θα ήθελα το λόγο.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Παρακαλώ, κύριε Υπουργέ. 
Έχετε το λόγο για ένα λεπτό.</ChairmanSpeech>
<Speech><Parlmember>ΙΩΑΝΝΗΣ ΣΤΟΥΡΝΑΡΑΣ</Parlmember> (Υπουργός Οικονομικών): Σας ευχαριστώ πολύ.
Θέλω να ενημερώσω το Σώμα ότι κάνω δεκτή τη βουλευτική τροπολογία με γενικό αριθμό 739 και ειδικό αριθμό 170 που αφορά στη ναυπηγοεπισκευαστική βιομηχανία, γιατί δεν έχει δημοσιονομικό κόστος και τη θεωρούμε επωφελή για την εθνική οικονομία. 
(Στο σημείο αυτό ο Υπουργός Οικονομικών, κ. Ιωάννης Στουρνάρας καταθέτει για τα Πρακτικά την προαναφερθείσα βουλευτική τροπολογία, η οποία έχει ως εξής:
(Να μπουν οι σελίδες 28,29)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Παρακαλώ, να διανεμηθεί στους συναδέλφους.
Ορίστε, κυρία Χαραλαμπίδου, έχετε το λόγο.</ChairmanSpeech> 
<Speech><Parlmember>ΔΕΣΠΟΙΝΑ ΧΑΡΑΛΑΜΠΙΔΟΥ</Parlmember>: Κύριε Πρόεδρε, κυρίες και κύριοι Βουλευτές, ενημερωθήκαμε προχθές το βράδυ ότι κατατέθηκε έκτακτα και με τη διαδικασία του κατεπείγοντος το σημερινό νομοσχέδιο. Κοινώς, είναι η επικύρωση της συναλλαγής μεταξύ του ΤΑΙΠΕΔ και της κοινοπραξίας «ΕΛΛΗΝΙΚΑ ΛΑΧΕΙΑ Α.Ε.», που διαπραγματεύθηκε ο κ. Σταυρίδης και συμφωνήθηκε στις 30 Ιουλίου. Είναι η επικύρωση, δηλαδή, της παραχώρησης του μονοπωλίου των λαχείων έναντι 190 εκατομμυρίων ευρώ σε μια κοινοπραξία που συστήθηκε ακριβώς για να πάρει αυτό το έργο και αποτελείται, όπως χαρακτηριστικά γράφει η αιτιολογική έκθεση, από κορυφαίες εταιρείες του κλάδου των τυχερών παιχνιδιών. 
Ας δούμε αναλυτικά όμως το ίδιο το νομοσχέδιο το οποίο πραξικοπηματικά  χαρακτηρίσατε κατεπείγον, κατά παράβαση του Κανονισμού της Βουλής και του Συντάγματος. Αυτό σημαίνει ότι άρον-άρον, για να μην πάρει κανείς χαμπάρι, το φέρνετε στο Θερινό Τμήμα και με κατεπείγουσες διαδικασίες θέλετε να το ψηφίσετε για να δωρίσετε ουσιαστικά στον Μελισσανίδη και στον Κόκκαλη τα Κρατικά Λαχεία. 
Η κοινοπραξία «ΕΛΛΗΝΙΚΑ ΛΑΧΕΙΑ Α.Ε.», όπως αναφέρεται, ήταν η μοναδική εταιρεία που υπέβαλε εμπρόθεσμα όλα τα απαραίτητα έγγραφα. Ήταν η μόνη εταιρεία, δηλαδή, που κατέθεσε προσφορά για να αγοράσει ένα μονοπώλιο παρά το  ότι στην προηγούμενη φάση του διαγωνισμού οι ενδιαφερόμενες εταιρείες ήταν τρεις. 
Ο ΣΥΡΙΖΑ, έχει πολλές φορές στηλιτεύσει τις διαδικασίες που ακολουθούνται στο ΤΑΙΠΕΔ. Τα πρακτικά των συνεδριάσεων του διοικητικού συμβουλίου του ΤΑΙΠΕΔ, συνεχίζουν να είναι απόρρητα παρά τις δικές μας αιτιάσεις για το αντίθετο. Δεν υπάγεται στον κοινοβουλευτικό ελεγχο, αφού απλώς οφείλει να ενημερώνει τη Βουλή. Δεν καταθέτει τις τριμηνιαίες εκθέσεις, ως οφείλει διά του νόμου, ή τις καταθέτει εξαιρετικά καθυστερημένα. 
Στην εν λόγω κοινοπραξία συμμετέχουν κατά 67% ο ιδιωτικοποιημένος ΟΠΑΠ και από 16,5% έχουν η «INTRALOT» –του γνωστού κ. Κόκκαλη- και η «SCIENTIFIC GAMES». Στις 18 Ιουλίου παραχωρείτε, ως επί το πλείστον στον ΟΠΑΠ, τις διακόσιες εξήντα τέσσερις χιλιάδες μετοχές του ελληνικού δημοσίου. Δώδεκα μέρες μετά παραχωρείτε το μονοπώλιο των Κρατικών Λαχείων δημιουργώντας μέσα σε δεκαπέντε μόλις μέρες έναν ιδιωτικό επιχειρηματικό κολοσσό στο πεδίο των λαχείων των τυχερών παιχνιδιών και του τζόγου. Άραγε, η Επιτροπή Ανταγωνισμού τι γνώμη έχει γι’ αυτό το ζήτημα; 
Είναι το μόνο πεδίο που ανθεί, κατά πως φαίνεται, η επιχειρηματικότητα στην Ελλάδα της φτώχειας, στη μνημονιακή Ελλάδα, στην Ελλάδα της εξαθλίωσης κι ενώ ο ΣΥΡΙΖΑ έχει θέσει τρία σημαντικά και σαφή ερωτήματα σχετικά με την προηγούμενη πώληση των μετοχών του ΟΠΑΠ. Τα ερωτήματα όμως αυτά συνεχίζουν να μένουν αναπάντητα και νέες συναλλαγές συνεχίζουν να γίνονται με τους ίδιους επιχειρηματίες. 
Επομένως, με τη σημερινή σύμβαση παραχώρησης –που μας καλείτε να την επικυρώσουμε όχι ως ένα νομοθετικό Σώμα που υπηρετεί τη λαϊκή εντολή αλλά σαν υψηλοί ιδιοκτήτες της περιουσίας του ελληνικού δημοσίου που επικυρώνουν απλώς την πρόταση του μεσίτη- παραχωρούνται για δώδεκα χρόνια το Λαϊκό Λαχείο, τι Εθνικό Λαχείο, το Ευρωπαϊκό Λαχείο και το Πρωτοχρονιάτικο Λαχείο, ενώ οι Έλληνες και οι Ελληνίδες και κυρίως τα ανήλικα παιδιά που τα τελευταία χρόνια στερούνταν αυτήν την ασχολία, θα έχουν τη χαρά να ξαναζήσουν το Ξυστό.
Επίσης, το κράτος απεμπολεί το δικαίωμά του στην ίδρυση νέων λαχείων, αφού αυτά θα είναι ανταγωνιστικά προς τα ιδιωτικά λαχεία και θα μειώνουν το κέρδος του ΟΠΑΠ –που θα είναι τουλάχιστον για δώδεκα χρόνια- αλλά έχετε προβλέψει στο νόμο και δικαίωμα επέκτασης της σύμβασης στο κρατικό μονοπώλιο των λαχείων.
Να σημειωθεί σε αυτό το σημείο ότι ο ΟΠΑΠ, πριν το ΤΑΙΠΕΔ ξεπουλήσει το 33% των μετοχών του έναντι 650 περίπου εκατομμυρίων ευρώ, είχε αποκτήσει την άδεια για τα Κρατικά Λαχεία, η αξία της οποίας υπερβαίνει τα 700 εκατομμύρια ευρώ. Κι έρχεται σήμερα ο ΟΠΑΠ να αγοράσει τα Κρατικά Λαχεία για 190 εκατομμύρια με μία σύμβαση που το ποσό που εγγυάται στο ελληνικό δημόσιο για τα επόμενα δέκα χρόνια είναι μόλις 580 εκατομμύρια ευρώ, δηλαδή 30 εκατομμύρια ευρώ για το πρώτο οικονομικό έτος και 50 εκατομμύρια ευρώ για τα επόμενα έντεκα χρόνια. 
Όμως, αυτό συμβαίνει την ίδια στιγμή που η ίδια η έκθεση του Γενικού Λογιστηρίου του Κράτους εκτιμά ότι σύμφωνα με τα καθαρά κέρδη των τριών τελευταίων ετών –που σημειωτέον αποτελούν τα χαμηλότερα κέρδη της τελευταίας δεκαετίας που προκύπτουν από τα λαχεία- θα εισπράττονταν 984 εκατομμύρια ευρώ έσοδα για τον κρατικό προϋπολογισμό με το υφιστάμενο καθεστώς λειτουργίας, χωρίς να βελτιώσουμε καθόλου τη λειτουργία τους στο ελάχιστο και αφήνοντάς τα να είναι υπό δημόσιο και κρατικό έλεγχο. Δηλαδή, μπορεί να μπούμε και μέσα και μας ζητάτε στα σοβαρά να επικυρώσουμε αυτήν τη σύμβαση; 
Επιπλέον, διαβάζουμε στις σελίδες 9 και 10 της αιτιολογικής έκθεσης ότι η σύμβαση θα διέπεται νομικά από το ελληνικό Δίκαιο αλλά τυχόν διαφορές που μπορεί να προκύψουν θα λύνονται μέσω διαιτησίας, η οποία θα διεξαχθεί στην Αθήνα αλλά με τους κανόνες του Διεθνούς Διαιτητικού Δικαστηρίου του Λονδίνου. Δηλαδή, θα διέπεται από το ελληνικό Δίκαιο, μέχρι όμως να διαφωνήσει η κοινοπραξία με το ελληνικό Δίκαιο. Έτσι, το ελληνικό Δίκαιο καταργείται και αναλαμβάνουν οι κανόνες του Λονδίνου. 
Μάλιστα, ο νομοθέτης για να δικαιολογηθεί αναφέρεται σε μία σειρά –εντός εισαγωγικών- «επιτυχών» παραδειγμάτων, όπως το αεροδρόμιο Αθηνών, η γέφυρα Ρίου-Αντιρρίου και άλλα. Δηλαδή κοροϊδευόμαστε, αγαπητοί συνάδελφοι και συναδέλφισσες.
Τέλος, κάπου στην αιτιολογική έκθεση είδαμε να λέει ότι μέσω της παραχώρησης θα δημιουργηθούν νέες θέσεις εργασίας, αποφεύγοντας όμως να αναφέρει πόσες θα είναι οι νέες θέσεις εργασίας. Αυτές οι νέες θέσεις εργασίας θα είναι των 400 ευρώ; 
Η ανάγκη, αγαπητοί συνάδελφοι και συναδέλφισσες, της κοινωνίας σήμερα είναι ανάγκη για δουλειά με αξιοπρέπεια και αυτό διασφαλίζεται μόνο από ένα δυναμικό δημόσιο τομέα που δεν θα ξεπουλάει την κρατική περιουσία για να πληρώσει παράνομα δάνεια και για να εξυπηρετήσει συμφέροντα αλλά θα επενδύει και θα ανασυγκροτεί τη διαλυμένη παραγωγική βάση της χώρας, δημιουργώντας θέσεις εργασίας πλήρους και σταθερής απασχόλησης.
Για να ανακεφαλαιώσουμε, λοιπόν, αρχικά πρέπει να πούμε ότι διαφωνούμε με κάθε ξεπούλημα εθνικής περιουσίας, ακόμα περισσότερο με κάθε ξεπούλημα που γίνεται από το ΤΑΙΠΕΔ αφού τα ποσά που συσσωρεύονται πηγαίνουν κατευθείαν στην αποπληρωμή του δημόσιου χρέους που είναι παράνομο, επαχθές, μη βιώσιμο και δεν πρέπει να το πληρώσει ο ελληνικός λαός. 
Επιπλέον, αγαπητοί συνάδελφοι και συναδέλφισσες, μας φέρνετε ένα νομοσχέδιο που είναι επικύρωση ξεπουλήματος της δημόσιας περιουσίας, επικύρωση διαγωνισμού με προσφορά από μία μόνον εταιρεία, επικύρωση σύμβασης που θα φέρει αρνητικά αποτελέσματα στον κρατικό προϋπολογισμό. Όλα αυτά συμβαίνουν σε Θερινό Τμήμα της Βουλής, έκτακτα, με τη διαδικασία του κατεπείγοντος και θέλετε σε λιγότερο από δύο εικοσιτετράωρα να ψηφιστεί. Διασύρετε έτσι για ακόμα μία φορά την κοινοβουλευτική διαδικασία. Έρχεται αυτό το νομοσχέδιο, ενώ υπάρχουν συγκεκριμένα ερωτηματικά για προηγούμενες συναλλαγές του ΤΑΙΠΕΔ που έγιναν μέσα στον Ιούλιο και σχετίζονται με τον ίδιο τον ΟΠΑΠ, ερωτήματα που εκκρεμούν και παραμένουν αναπάντητα. 
Ο Υπουργός Οικονομικών κ. Στουρνάρας χθες κατά τη διαδικασία συζήτησης του νομοσχεδίου στην επιτροπή, ισχυρίστηκε ότι το νομοσχέδιο χαρακτηρίζεται ως κατεπείγον αφού συναρτάται άμεσα με την εφαρμογή του προγράμματος αποκρατικοποιήσεων. Έτσι η ιστορία, αγαπητοί συνάδελφοι και συναδέλφισσες, επαναλαμβάνεται. Σε μία μέρα θα πουλήσετε και άλλο περιουσιακό στοιχείο του δημοσίου, άλλη μία κερδοφόρα επιχείρηση που ανήκει στον ελληνικό λαό. 
Κύριε Στουρνάρα, ζητήσατε την παραίτηση του κ. Σταυρίδη, για λόγους ηθικής τάξης, επειδή τον βρήκατε στο τζετ του Μελισσανίδη, μετά την αγοραπωλησία του ΟΠΑΠ και πριν αλέκτωρ φωνήσαι τρεις αποδείχθηκε ότι το κάνατε «για τα μάτια του κόσμου», αφού το σημερινό νομοσχέδιο είναι του κ. Σταυρίδη και τις ίδιες συναλλαγές συνεχίζετε να κάνετε.
Κύριε Υπουργέ, με μεθοδεύσεις, με κατεπείγοντα νομοσχέδια και εξαιρετικής σημασίας αγοραπωλησίες του δημοσίου που επιχειρείτε προκαλούνται τεράστια ερωτηματικά, γιατί για χάρη της εξυπηρέτησης των ληστρικών δανείων της χώρας και όχι μόνο αυτών αλλά και των επιχειρηματιών με τα τζετ, ευτελίζετε για ακόμα μια φορά τη διαδικασία του Κοινοβουλίου.
Αγαπητοί συνάδελφοι και συναδέλφισσες, το σημερινό νομοσχέδιο όπως διαβάζουμε στην εκθεση της Επιστημονικής Υπηρεσίας της Βουλής, έρχεται για επικύρωση για έναν ακόμα λόγο. Κάνετε «δώρο» στους επιχειρηματικούς κύκλους εκτός από την ίδια την παραχώρηση και το ίδιο το νομικό καθεστώς της χώρας. Δεν κάνει στον επενδυτή η ελληνική νομοθεσία; Δεν πειράζει, λέει ο Υπουργός των Οικονομικών, μπορεί ο επενδυτής για την επίλυση των διαφορών με το ελληνικό δημόσιο να επιλέξει μια άλλη νομοθεσία, αρκεί αύριο το πρωί να πάρει 190 εκατομμύρια το ΤΑΙΠΕΔ, για να τα δώσουμε απευθείας στο χρέος, για να δώσουμε, όπως λέει ο κύριος Υπουργός, ηχηρό μήνυμα στην Ευρώπη ότι είμαστε εδώ και ότι είμαστε έτοιμοι να ξεπουλήσουμε τη δημόσια περιουσία, την εθνική κυριαρχία, τα εργασιακά, τα ασφαλιστικά και τα κοινωνικά δικαιώματα και τους δημοκρατικούς θεσμούς της χώρας για να μας πει «μπράβο» αύριο η κ. Μέρκελ, ο κ. Μελισσανίδης, ο κ. Κόκκαλης και οι υπόλοιποι δανειστές.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Κύριε Πρόεδρε, θα ήθελα λίγο χρόνο ακόμα, σας παρακαλώ, για να ολοκληρώσω.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Συνεχίστε, κυρία συνάδελφε.</ChairmanSpeech>
<Speech><Parlmember>ΔΕΣΠΟΙΝΑ ΧΑΡΑΛΑΜΠΙΔΟΥ</Parlmember>: Και ο Κυβερνητικός Εκπρόσωπος- που η μόνη ασχολία του είναι να βγάζει κάθε δίωρο ανακοινώσεις – αφιερώματα στον ΣΥΡΙΖΑ- παραπέμπει στην πολιτική των ιδιωτικοποιήσεων υποστηρίζοντας ότι από τις επενδύσεις που θα γίνουν για την αγορά περιουσιακών στοιχείων του δημοσίου θα προκύψουν νέες θέσεις εργασίας.
Αγαπητοί συνάδελφοι και συναδέλφισσες, και στον πιο καλόπιστο ακροατή είναι ολοφάνερο ότι πρόκειται για μυθεύματα. Ούτε μία ιδιωτικοποίηση -σε όλα τα χρόνια που ξεκίνησαν οι ιδιωτικοποιήσεις- δεν συνοδεύτηκε από μία νέα θέση εργασίας.
Αντίθετα, κάθε ιδιωτικοποίηση σήμαινε και σημαίνει απολύσεις, ανατροπή εργασιακών και ασφαλιστικών δικαιωμάτων των εργαζομένων, εντατικοποίηση της εργασίας, μείωση των μισθών. 
Κυρίες και κύριοι συνάδελφοι, το να παίρνεις από τη μία μεριά τα πιο ανάλγητα μέτρα για τους εργαζόμενους, να κόβεις μισθούς, να απολύεις, να μοιράζεις φτώχεια μέσα από το φορολογικό σύστημα με πράξεις νομοθετικού περιεχομένου, με προεδρικά διατάγματα, χωρίς συζήτηση στο Κοινοβούλιο, χωρίς ψήφιση από τους Βουλευτές και από την άλλη μεριά να ερχόμαστε στο Θερινό Τμήμα της Βουλής με ένα νομοσχέδιο που ήρθε στις 8 το βράδυ και με τη διαδικασία του κατεπείγοντος να επικυρώσουμε μία επιχειρηματική συμφωνία ξεπουλήματος της δημόσιας περιουσίας για να επιμεριστούν οι ευθύνες, για να φύγουν από τους διαχειριστές της υπόθεσης και να γίνουν πολιτικές -δηλαδή για να κάνουμε ξέπλυμα των ευθυνών- είναι τουλάχιστον προκλητικό. 
Η χρήση της Βουλής κατά το πώς βολεύει την Κυβέρνηση και τα σχέδιά της, δεν ταιριάζει σε ένα κράτος δικαίου, δεν ταιριάζει σε μία συνταγματική δημοκρατία.
Κάθε φορά, αγαπητοί συνάδελφοι και συναδέλφισσες, μοιάζουμε σαν να λειτουργούμε σε μια κατάσταση εξαίρεσης. Συνεχώς έχουμε μία κατάσταση εξαίρεσης. Έχουμε ένα κράτος και μία Κυβέρνηση, που προτάσσει κάθε φορά έκτακτες ανάγκες σε  βάρος της δημοκρατίας, σε βάρος της κοινωνίας, υπό το βάρος των δανειστών, του επαχθούς και μη βιώσιμου χρέους, της εξυπηρέτησης των ντόπιων και ξένων επιχειρηματικών συμφερόντων και η πρακτική αυτή τείνει να γίνει μόνιμη και είναι χαρακτηριστικό πλέον της μνημονιακής μας πολιτείας.
Η σημερινή Βουλή και η Κυβέρνηση –θα το πω για άλλη μια φορά, αγαπητοί συνάδελφοι και συναδέλφισσες- ευτελίζει τις διαδικασίες του Κοινοβουλίου, καταπατά συνεχώς το Σύνταγμα, εμπαίζει τη δημοκρατία και τους πολίτες και συνηγορεί δυναμικά υπέρ της απαξίωσης της πολιτικής και των ίδιων των θεσμών. 
Αγαπητοί συνάδελφοι και συναδέλφισσες, καταψηφίζουμε το σημερινό νομοσχέδιο τόσο για λόγους ουσίας όσο και για την απαράδεκτη διαδικασία που ακολουθήθηκε για να φθάσουμε στην ψήφισή του. 
Καλούμε και τους Βουλευτές των άλλων κομμάτων, ακόμα και των κομμάτων της Νέας Δημοκρατίας και του ΠΑΣΟΚ, να κάνουν το ίδιο.
Ευχαριστώ πολύ.
(Χειροκροτήματα από την πτέρυγα του ΣΥΡΙΖΑ-ΕΚΜ)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ο ειδικός αγορητής του ΠΑΣΟΚ κ. Οδυσσέας Κωνσταντινόπουλος έχει το λόγο.</ChairmanSpeech>
<Speech><Parlmember>ΟΔΥΣΣΕΑΣ ΚΩΝΣΤΑΝΤΙΝΟΠΟΥΛΟΣ</Parlmember>:	Ευχαριστώ, κύριε Πρόεδρε.
 Κυρίες και κύριοι συνάδελφοι, κύριε Υπουργέ, θα θέλαμε κι εμείς να πούμε σήμερα αυτό που είπαμε και χθες στην επιτροπή, ότι η διαδικασία που έχει επιλεγεί σήμερα από την Κυβέρνηση δίνει τη δυνατότητα στην Αντιπολίτευση να δημιουργεί εντυπώσεις. Είδατε και τη χθεσινή αντίδραση στην επιτροπή. Είναι πολύ σημαντικό, βέβαια, ότι σήμερα παραμένει στο Κοινοβούλιο για να πει τις απόψεις της και τις θέσεις της με ήπιο τρόπο, με επιχειρήματα. 
Άρα, η δική μας θέση είναι ότι δεν πρέπει να επιτρέπουμε και να δίνουμε επιχειρήματα στην Αντιπολίτευση χωρίς λόγο. Την επόμενη φορά θα πρέπει να είμαστε πιο προσεκτικοί, γιατί χάνεται μεγάλο χρονικό διάστημα για θέματα που δεν έχουν καμμία ουσία. 
Κυρίες και κύριοι συνάδελφοι, η χώρα έχει αναλάβει συγκεκριμένες δεσμεύσεις απέναντι στους εταίρους. Ένας από αυτούς τους τομείς είναι και ο τομέας των ιδιωτικοποιήσεων. 
Είναι, όμως, απλά μία δέσμευση; Δηλαδή, είναι κάτι το οποίο πρέπει να γίνει επειδή το συμφωνήσαμε με τους εταίρους του τομέα των ιδιωτικοποιήσεων, στην υπόλοιπη Ευρώπη τον διαχειρίζεται το δημόσιο; Υπάρχει κάποια άλλη πρακτική; Στην Ευρώπη, ο χώρος των τυχερών παιχνιδιών, του τζόγου είναι στο δημόσιο τομέα; Όχι, βέβαια! 
Όμως τις ιδιωτικοποιήσεις για ποιο λόγο τις θέλουμε; Υπάρχει μία γενική άποψη ότι όλα ξεπουλιούνται. Μέχρι στιγμής δεν έχουμε μπορέσει να κάνουμε αρκετές ιδιωτικοποιήσεις για να γίνει αυτό. Αλλά πάμε σε αυτές που έχουν γίνει μέχρι τώρα. Ας δούμε την περίπτωση του ΟΤΕ. Η περίπτωση του ΟΤΕ που έγινε το προηγούμενο χρονικό διάστημα, μείωσε τις θέσεις εργασίας; Μήπως όμως μείωσε το κόστος στους πολίτες; Το μείωσε. Είναι ο μεγαλύτερος επενδυτής στη χώρα κάθε χρόνο; Είναι. Γιατί; Δεν είναι μία ιδιωτικοποιίηση που έγινε με θετικό τρόπο; Γιατί δεν το προβάλλουμε και δεν το λέμε; Εγώ να συμφωνήσω μαζί σας ότι δεν μπορούν να γίνουν σε όλα τα επίπεδα ιδιωτικοποιήσεις. Όμως, να μην πάμε και στην άλλη πλευρά, ότι τίποτε δεν μπορεί να ιδιωτικοποιηθεί.
 Άρα οι ιδιωτικοποιήσεις χρειάζονται, γιατί η χώρα και το δημόσιο δεν έχει τα λεφτά να υποστηρίξει νέες επενδύσεις για να έρθει η απασχόληση. Έχετε κάποιον άλλον τρόπο να μας προτείνετε, ότι θα βάλει κάποιος τα λεφτά του για να δημιουργηθούν νέες θέσεις απασχόλησης, αν δεν έρθει από τον ιδιωτικό τομέα; Και εκεί τι κάνουμε; Περνάμε στο επόμενο  βήμα, το οποίο είναι η ποινικοποίηση του επιχειρηματικού κόσμου έμμεσα ή άμεσα. 
Εμείς είμαστε ξεκάθαροι. Δεν ενοχοποιούμε, όταν υπάρχουν σχέσεις καθαρές και έντιμες μεταξύ των επιχειρηματιών, όταν υπάρχουν κανόνες. Δηλαδή ο πολιτικός κόσμος, η Κυβέρνηση, δεν θα βλέπει επιχειρηματίες; Και μη με πάτε στην περίπτωση του κ. Σταυρίδη  που είναι μία περίπτωση που σε όλους δημιουργεί προβλήματα και δεν θέλω να χαρακτηρίσω.  Να μιλήσουμε γενικά. Δεν πρέπει να μιλάμε με τον επιχειρηματικό κόσμο; Πρέπει δηλαδή οτιδήποτε να το ποινικοποιήσουμε; Και με ποιους θα μιλάμε; Άρα, το θέμα δεν θα είναι οι κανόνες με τους οποίους θα γίνεται η ιδιωτικοποίηση. Εσείς θα λέτε ότι αυτός που πήρε σήμερα τα Κρατικά Λαχεία δεν είναι καλός αλλά υπάρχει κάποιος άλλος που είναι «δικός σας» ή «δικός μας», ο οποίος είναι καλός. 
Και εγώ δεν άκουσα από κάποιον να πει ότι η απόφαση του Ελεγκτικού Συνεδρίου δεν είναι νόμιμη. Γιατί έχουμε απόφαση του Ελεγκτικού Συνεδρίου. Υπάρχει μη εγκυρότητα της απόφασης; Δεν το είπε η Αντιπολίτευση ούτε χθες ούτε σήμερα. Διαφωνεί κάποιος; Δεν άκουσα. Αν κάποιος διαφωνεί, με στοιχεία να μας πει ότι «το τίμημα συν το 30% που θα παίρνουμε κάθε χρόνο σε μεικτό κέρδος δεν συμφέρει». Να μας φέρει στοιχεία και να πει ότι δεν συμφέρει. Να μας φέρει μία έρευνα, μία μελέτη, να πει ότι «τα τελευταία πέντε χρόνια –να μη σας πω τα τρία- τα κέρδη είναι αυτά και δεν συμφέρει». Να μας πει με στοιχεία ότι «όλα αυτά μας  αποδεικνύουν ότι δεν ήταν προς τη σωστή κατεύθυνση». Κανένας δεν το έχει κάνει. 
Όμως και εγώ θα το θεωρούσα έντιμο η Αξιωματική Αντιπολίτευση να πει πολύ καθαρά, όταν τελειώνει η συζήτηση: «Κοιτάξτε να δείτε, εμείς διαφωνούμε αλλά όταν θα μας δώσει την εντολή ο κόσμος και εφόσον μας τη δώσει, εμείς θα επανακρατικοποιήσουμε τα Κρατικά Λαχεία, τα ελληνικά λαχεία». Αυτό το καταλαβαίνω. Αλλά ξέρετε γιατί δεν το λέτε; Γιατί ξέρετε ότι δεν θα γίνει ποτέ. Αυτή είναι η πραγματικότητα.</Speech>
<Speech><Parlmember>ΜΑΞΙΜΟΣ ΣΕΝΕΤΑΚΗΣ</Parlmember>: Ποιο από τα δύο; Να γίνουν Κυβέρνηση ή να τα επανακρατικοποιήσουν;</Speech>
<Speech><Parlmember>ΟΔΥΣΣΕΑΣ ΚΩΝΣΤΑΝΤΙΝΟΠΟΥΛΟΣ</Parlmember>: Και τα δύο. 
Θα το θεωρούσα όμως έντιμο, να πείτε καθαρά στον κόσμο ότι «εμείς θεωρούμε ότι αυτό δεν είναι προς τη σωστή κατεύθυνση όπως λέτε και θα επανακρατικοποιήσουμε τον ΟΠΑΠ και ό,τι άλλο ιδιωτικοποιηθεί». Γιατί δεν γίνεται αυτό;
Δεν γίνεται, γιατί, όπως ξέρετε, δεν μπορεί να γίνει. Απλά κερδίζετε χρόνο και πιστεύετε, λέγοντας πράγματα για τη διαπλοκή και για τις σχέσεις επιχειρηματιών και κομμάτων, ότι κάποιος θα «τσιμπήσει». Δεν θα γίνει όμως αυτό, γιατί θα τα βρείτε και σε αυτήν την περίπτωση μπροστά σας. Τα έχουν βρει και άλλα κόμματα μπροστά τους, τα οποία έλεγαν ότι θα επανακρατικοποιήσουν.</Speech> 
<Speech><Parlmember>ΝΙΚΟΛΑΟΣ ΒΟΥΤΣΗΣ</Parlmember>: Εσείς κατ’ αρχήν.</Speech> 
<Speech><Parlmember>ΟΔΥΣΣΕΑΣ ΚΩΝΣΤΑΝΤΙΝΟΠΟΥΛΟΣ</Parlmember>: Βεβαίως. Στελέχη μας…
Κύριε Βούτση, εγώ με την κ. Κατσέλη, την οποία φιλοξενείτε στο κόμμα σας,…
Τη φιλοξενείτε;</Speech> 
<Speech><Parlmember>ΝΙΚΟΛΑΟΣ ΒΟΥΤΣΗΣ</Parlmember>: Μη μιλάτε απαξιωτικά για συντρόφους σας.</Speech> 
<Speech><Parlmember>ΟΔΥΣΣΕΑΣ ΚΩΝΣΤΑΝΤΙΝΟΠΟΥΛΟΣ</Parlmember>: Επιτρέψτε μου. Τη φιλοξενείτε στο κόμμα σας. 
Εγώ με την κ. Κατσέλη είχα πολιτική διαφωνία. Κι εγώ, κύριε Βούτση, μαθαίνω από τα λάθη μου. Θέλω να μαθαίνω. 
Το κακό είναι, ότι εσείς δεν θέλετε να δείτε ούτε καν τα λάθη των άλλων για να μην κάνετε τα ίδια. Αυτό είναι το μεγάλο πρόβλημα. 
Εγώ λέω ότι «ναι», όταν λέγαμε ότι θα επανακρατικοποιήσουμε…</Speech>
<Speech><Parlmember>ΔΕΣΠΟΙΝΑ ΧΑΡΑΛΑΜΠΙΔΟΥ</Parlmember>: Τον ΟΤΕ, για παράδειγμα.</Speech>
<Speech><Parlmember>ΟΔΥΣΣΕΑΣ ΚΩΝΣΤΑΝΤΙΝΟΠΟΥΛΟΣ</Parlmember>: …την «COSCO», το λιμάνι, την Ολυμπιακή και τον ΟΤΕ δεν ήταν σωστό, δεν γινόταν, και κάναμε λάθος. 
Εσείς, όμως, δεν θέλετε να μάθετε από αυτό το λάθος. Απλά μας μέμφεστε. Δεν είστε στη σωστή κατεύθυνση. Πιστεύω ότι εμείς είμαστε στη σωστή κατεύθυνση, που λέμε ότι μάθαμε από τα λάθη μας και δεν θα τα ξανακάνουμε. 
Κυρίες και κύριοι συνάδελφοι, εγώ δεν θα προχωρήσω παρακάτω. Θα κάνω μόνο μια πρόταση προς την Κυβέρνηση, που αφορά τις επόμενες διαδικασίες. 
Κύριε Υπουργέ, καταλαβαίνω ότι αυτό είναι μια παραχώρηση -δεν είναι εδώ ο Υπουργός αλλά δεν πειράζει, ακούνε οι συνεργάτες του- και θα πρέπει να έρθει προς έγκριση. Όλα τα υπόλοιπα έχουν ψηφιστεί θεσμικά από τη Βουλή, σχετικά με το ποιοι πρέπει να είναι οι αρμόδιοι και ποιοι πρέπει να κάνουν τις ιδιωτικοποιήσεις.
Η Βουλή θα πρέπει να παίζει το ρόλο της,  να ενημερώνεται για την κάθε ιδιωτικοποίηση και όχι κάθε φορά που δημιουργείται ένα πρόβλημα να πρέπει να έρχεται η Βουλή για να το λύνει. 
Άρα, πρέπει να λειτουργήσουν οι θεσμοί τους οποίους έχει ψηφίσει η Βουλή. 
Σας ευχαριστώ πολύ. 
(Χειροκροτήματα από την πτέρυγα του ΠΑΣΟΚ)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κι εμείς ευχαριστούμε και για την οικονομία του χρόνου από πλευράς σας. 
Παρακαλώ τον αγαπητό συνάδελφο Βουλευτή Αχαΐας, ειδικό αγορητή των Ανεξάρτητων Ελλήνων κ. Νταβρή, να λάβει το λόγο.</ChairmanSpeech> 
<Speech><Parlmember>ΓΕΩΡΓΙΟΣ ΝΤΑΒΡΗΣ</Parlmember>: Η Κυβέρνηση δεν εκπροσωπείται εδώ;</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Εσείς πρέπει να καταλαβαίνετε. Ίσως υπήρξε κάποια ανάγκη. Ο Υπουργός θα έρθει.</ChairmanSpeech> 
<Speech><Parlmember>ΓΕΩΡΓΙΟΣ ΝΤΑΒΡΗΣ</Parlmember>: Κάνατε μια έκκληση να είμαστε κόσμιοι, νομίζω όμως ότι αυτό το πράγμα -δεν θέλω να χρησιμοποιήσω βαρείς χαρακτηρισμούς...</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Επειδή γνωριζόμαστε και επειδή σας ξέρω, ξέρετε ότι δεν έφυγε ο άνθρωπος. Μπορεί να έχει κάτι που…</ChairmanSpeech>
<Speech><Parlmember>ΗΛΙΑΣ ΠΑΝΑΓΙΩΤΑΡΟΣ</Parlmember> : Ανωτέρα βία!</Speech> 
<Speech><Parlmember>ΓΕΩΡΓΙΟΣ ΝΤΑΒΡΗΣ</Parlmember>: Μα δεν πρέπει κάποιος να τον εκπροσωπεί; Η Κυβέρνηση δεν πρέπει να εκπροσωπείται σύμφωνα με τον Κανονισμό;</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Δεν θέλω να δικαιολογώ κανέναν. 
Ως φαρμακοποιός θέλετε να απαντήσω ή ως γιατρός;</ChairmanSpeech> 
<Speech><Parlmember>ΓΕΩΡΓΙΟΣ ΝΤΑΒΡΗΣ</Parlmember>: Ως Προεδρεύων.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Νομίζω ότι πολύ σύντομα ο Υπουργός θα έχει επιστρέψει. 
Κύριε Νταβρή, έχετε το λόγο.</ChairmanSpeech>
<Speech><Parlmember>ΓΕΩΡΓΙΟΣ ΝΤΑΒΡΗΣ</Parlmember>: Ευχαριστώ, κύριε Πρόεδρε. 
Αγαπητοί συνάδελφοι, η ύψιστη υποχρέωση της Αντιπολίτευσης είναι να κάνει προτάσεις ή να δείχνει έναν καινούργιο δρόμο από μια καινούργια οπτική γωνία, προκειμένου να συμβάλλει έτσι στην εξεύρεση λύσεων προς όφελος του ελληνικού λαού. 
Προσπάθησα χτες το βράδυ, κοιτώντας την εισηγητική έκθεση αλλά μιλώντας και με τους συναδέλφους, να δω τι είναι αυτό που αντικρούει στη λογική μου ως απλού πολίτη και ως απλού νέου Βουλευτή, που θα με κάνει να πω το «ΝΑΙ» ή το «ΟΧΙ», δηλαδή να πω: «Κύριε Στουρνάρα, ναι έχετε δίκιο, συμφωνώ» ή «έχετε άδικο και διαφωνώ». 
Εξετάζοντας το θέμα με την απλή λογική, δεν βρίσκω γιατί πρέπει και σ’ αυτό το νομοσχέδιο που έρχεται με τη μορφή του κατεπείγοντος να πούμε «ΝΑΙ».
Θα ήταν χρήσιμο για μένα ως νέος Βουλευτής να ακούσω την κ. Μπακογιάννη, η οποία φαίνεται ότι κι αυτή, απ’ ό,τι διάβασα στις πρωινές εφημερίδες, έχει την άποψη του «ΟΧΙ» και ζήτησε να αντικατασταθεί. Θα ήθελα να ακούσω και τη δική της άποψη. Θα περιμένω κάποια ανακοίνωση, για να δω αν συνάδει με τη δική μου κατεύθυνση σκέψης. 
Άκουσα με προσοχή τη συνάδελφο του ΣΥΡΙΖΑ, η οποία κατέθεσε, κύριε Υπουργέ, μία μαρτυρία όπου σύμφωνα με το Γενικό Λογιστήριο του Κράτους, στα επόμενα τρία χρόνια αντί για 580 εκατομμύρια θα παίρναμε κάπου 900 εκατομμύρια. 
Κοίταζα στην εισηγητική έκθεση, όπως θα κοίταζε ο οποιοσδήποτε τεχνοκράτης. Θα ήθελα να μας πει ο κύριος Υπουργός, εάν έβαλε το Γενικό Λογιστήριο του Κράτους -όπως θα έκανε ο οποιοσδήποτε μάνατζερ- να του πει. Ξέρετε, τα τελευταία δέκα χρόνια από τα Κρατικά Λαχεία είχαμε αυτά τα έσοδα. Στα επόμενα δέκα χρόνια, επειδή συρρικνώνεται και η δυναμικότητα των παικτών που παίζουν, θα πάρουμε τόσα. Άρα, συμφέρει να πάρουμε ή να πουλήσουμε αυτό τον καιρό τη συγκεκριμένη «επιχείρηση», προκειμένου το κράτος να προσθέσει αυτά τα χρήματα σε όλες τις άλλες, θα λέγαμε, εισφορές που θα έχουμε από την πλήρη ενεργοποίηση και την πλήρη πώληση από τις επιχειρήσεις του ΤΑΙΠΕΔ, ούτως ώστε να βγούμε από το αδιέξοδο.
Εδώ, λοιπόν, κύριε Υπουργέ, η δική μου λογική -η οποία νομίζω ότι είναι παράλληλη με αυτή που ακούω από καθηγητές και με αυτά που διαβάζω στον Τύπο- είναι ότι ακόμα κι αν όλο το ΤΑΙΠΕΔ πουληθεί στις διπλές ή τριπλές τιμές από αυτές που έχετε προϋπολογίσει, πάλι ο λογαριασμός δεν βγαίνει. Δεν βγαίνει ο λογαριασμός. Το λένε οι ντόπιοι επαΐοντες και οι ξένοι. 
Γιατί, λοιπόν, έρχονται όλα αυτά και μάλιστα με τη μορφή του επείγοντος και ντύνονται με το μανδύα της εξυπηρέτησης των Ελλήνων πολιτών, καταστρατηγώντας την κοινοβουλευτική τάξη, όπως τόνισαν οι συνάδελφοι, και πρέπει σε σύντομο χρόνο να τα ψηφίσουμε; 
Το ερώτημα που εγείρεται είναι το εξής: Εξυπηρετείται ο ελληνικός λαός ή αν εξυπηρετείται κάποια κάστα, αυτή που εμείς λέμε πολιτικοοικονομικό καρτέλ μέσα στη χώρα; Μεγάλα περιοδικά στο εξωτερικό γράφουν -το γράφουν και τα «ΕΠΙΚΑΙΡΑ» σήμερα- ότι έχουμε ένα τέτοιο καρτέλ, το οποίο δεν μπορούμε να το σπάσουμε. 
Αλήθεια, κύριε Υπουργέ, διατάξατε να ανοίξουν οι λογαριασμοί του επικεφαλής του ΤΑΙΠΕΔ, ο οποίος συνέταξε αυτό το νομοσχέδιο σήμερα; Μήπως ακόμα και η φωτογραφία ήταν στο πακέτο, να έρθει ο κύριος να το συντάξει, να το δώσει, να φωτογραφηθεί και να φύγει; Μήπως; Διατάξατε έρευνα; 
Θα σας καλούσα να το δείτε και από αυτήν τη γωνία -έτσι μου λένε και οι ψηφοφόροι μου- γιατί συνάδει με τη λογική. Φαντάζομαι ότι ο κ. Σταυρίδης έχει τη μελέτη των εταιρειών που παίρνουν τα λαχεία, η οποία σίγουρα θα είναι πάρα πολύ λεπτομερής. Θα υπάρχει, δηλαδή, το τι κέρδιζαν τα λαχεία τα τελευταία δέκα χρόνια και τι πρόκειται να κερδίσουν μετά. Διότι, ξέρετε, κανείς από αυτούς τους μεγάλους καρχαρίες δεν αγοράζει αν δεν είναι να κερδίσει. Γνωρίζετε καλύτερον εμού ότι στον επιχειρηματικό χώρο το κίνητρο και οι πιέσεις από μία πηγή πηγάζουν: Από την προσδοκία τεράστιου κέρδους. Για να δούμε, λοιπόν, και αυτό το θέμα.
Θέλω, όμως, με αφορμή αυτό το ένα, το μικρό, να σας πω τα εξής: Και σας ομιλώ ειλικρινά, για μένα είναι μικρό το ότι πωλούνται τα λαχεία. Εδώ πωλείται η χώρα! Εδώ ήθελα να περάσω και γι’ αυτό πριν έκανα την αναφορά ότι και όλο το ΤΑΙΠΕΔ σε διπλές τιμές να πουληθεί, ό,τι έχετε βάλει στον κατάλογο, πάλι δεν βγαίνει ο λογαριασμός. Δεν βγαίνει. Τι θα κάνουμε με τη χώρα; 
Όπως είπα στην αρχή της ομιλίας μου, εδώ δεν είμαι μόνο για να κεντρίσω με τα λόγια μου τον Υπουργό ή για να τον ψέξω. Μακράν εμού τούτο. Θέλω -όπως έκανα και στην προηγούμενη ομιλία μου- κύριε Υπουργέ, αγαπητοί συνάδελφοι της Συμπολίτευσης, κύριε Πρόεδρε, να δούμε το εξής: Τελικά βγαίνουμε;
Γιατί κάποιοι στην Κυβέρνηση, ο κ. Στουρνάρας και άλλοι, έχετε το θράσος να μας λέτε ότι βγαίνει ο λογαριασμός, ενώ οι περισσότεροι έξω απ’ αυτήν την Αίθουσα, έξω απ’ αυτό το Βήμα, όταν μιλάμε, λέμε ότι δεν βγαίνει; 
Πού πάμε, λοιπόν, αφού δεν βγαίνει; Θα τους πιάσουμε; Θα τους πείσουμε; Δεν είμαι υπέρ των φυλακών. Είμαι υπέρ του να πείσετε, κύριε Στουρνάρα, αυτούς που κρύβονται στις offshore να πληρώσουν. «Ψάχνετε το βούτυρο στο κεραμίδι του Έλληνα» και δεν ψάχνετε στις offshore, δεν βρίσκετε τρόπους να πιέσετε τις μεγάλες τσέπες. Απλώς, τι κάνετε; Μικραίνετε αυτές τις τσέπες και σύμφωνα με αυτό το νομοσχέδιο, τους ρίχνετε και άλλα λεφτά μέσα. Μεγαλώνουν αυτές οι τσέπες και η κοινωνική έκρηξη έρχεται. 
Εγώ σας παρακαλώ για άλλη μια φορά, μέσα από το Κοινοβούλιο, να πάμε όλοι μαζί, να τους πείσετε -δεν με ενδιαφέρει το πρόσωπο, δεν ομιλώ επί προσωπικού- και να πείτε: «κύριε Μελισσανίδη, κύριε Νταβρή, κύριε Στουρνάρα, έχετε αρκετά». Αυτοί πρέπει να πειστούν. «Το βούτυρο» το έχουν αυτοί, κύριε Υπουργέ, δεν το έχουν οι απλοί πολίτες και ο λογαριασμός ξέρετε ότι δεν βγαίνει. 
Λυπάμαι, αλλά πολύ σύντομα, εάν δεν συμβούν άλλα πράγματα, θα δείτε ότι αυτά που τα βαφτίζετε σήμερα δήθεν στην εισηγητική έκθεση του νόμου ως στρατηγική οικονομική δεν προχωρούν. Δεν βλέπετε τι γίνεται στην Ευρώπη; Δεν ακούσατε την κ. Μέρκελ τι είπε χθες; Είπε ότι κακώς μπήκαμε. Πού ήσασταν τότε; Σύμβουλος του κ. Σημίτη. Πού είναι ο κ. Σημίτης; Πού είναι οι μεγάλες φωνές; Τον περιμένουμε να βγει σε μια τηλεόραση και να μας εξηγήσει για την απάτη. Γιατί είναι απάτη αυτό το οποίο έγινε. 
Πού έφθασε ο ελληνικός λαός; Να είναι αγκιστρωμένος σε ένα αγκίστρι, σε μια μηχανή, η οποία δεν μας βγάζει σε καμμία λύση και θα πρέπει να τα δώσουμε όλα, να δώσουμε σε λίγο και τη δημόσια περιουσία, τα πάντα. Θα γίνει οργανισμός έξω, όπως είπε και κάποιος συνάδελφος, και θα τα πάρουν όλα. Τι θα κάνετε τότε, κύριε Υπουργέ; 
Εμένα σκοπός μου δεν είναι ο ψόγος. Αγωνία έχω. Σας κοιτάζω στα μάτια και έτσι θα σας κοιτάζω, σαν Έλληνας προς Έλληνα. Σας επισημαίνω, απλώς, με όλη τη δύναμη της ψυχής μου, όπως και στους συναδέλφους της Συμπολίτευσης, ότι αυτό το πράγμα δεν βγαίνει. Έχετε υποχρέωση από τη θέση που κάθεστε να ψάξετε «το βούτυρο» σε αυτούς και στις μεγάλες τσέπες. Ξέρετε πού είναι. Όλοι το ξέρουν. Απλώς δεν έχετε την πολιτική βούληση. 
Εμείς έχουμε την υποχρέωση ως Αντιπολίτευση να το πούμε, να το ακούσουν και οι έξω. Όμως, αυτό δεν φθάνει. Πρέπει εσείς να πειστείτε και ο αγαπητός Αντιπρόεδρος και οποιοσδήποτε άλλος. Γιατί, ξέρετε, όπως πάμε, με φωνές από την Αντιπολίτευση, ότι εσείς είστε οι δήθεν υπερρεαλιστές, ότι εμείς είμαστε οι αιθεροβάμονες, διαιρείται ο ελληνικός λαός, δεν πάμε πουθενά, όλος ο πλούτος μαζεύεται –και στην Ευρώπη και αλλού- στο 7% και αυτό το πράγμα θα καταστρέψει και την ελεύθερη οικονομία, κύριε Υπουργέ. 
Θα πω ένα παράδειγμα, για να γίνει κατανοητό από όσους μας ακούν. Ο τρόπος που κινείται η ελεύθερη οικονομία αυτήν τη στιγμή στην Ευρώπη και στη Δύση, ιδιαίτερα με προϊστάμενο κλιμάκιο το Βερολίνο, όπως λέει ο Τσόμσκι, μοιάζει με το βλάκα τον καπετάνιο που παίρνει έρμα από τον πάτο του καραβιού και το βάζει στη γέφυρα. Το flip και sink είναι σίγουρο.  Δεν πάει αυτή η ιστορία. Θα πρέπει να γίνει αντιστροφή της ροής αυτού του χρήματος, να πάει προς τη μέση, να πληρώσουν δηλαδή οι γεμάτες τσέπες, κύριε Υπουργέ, όχι αυτοί που δεν έχουν. 
Εδώ παρακολουθούμε, όχι μια πρόσκαιρη κατάσταση, αλλά μια κατάσταση η οποία κοντεύει να μας φθάσει στο να διαλυθούμε ως κράτος και ως έθνος. Ασχολούμαστε με τα λαχεία, το consortium, το τι θα πουληθεί και η περιοχή φλέγεται. 
Ήδη εδώ και δέκα μέρες -αν είμαστε σοβαρή Βουλή- θα έπρεπε να είχαμε μαζευτεί για να δούμε τι συμβαίνει στη Μέση Ανατολή, να δούμε πού πάμε, να δούμε πώς θα λύσουμε το πρόβλημα. Όμως, δεν γίνεται αυτό. Εδώ τρέχουμε μέχρι την τελευταία στιγμή για να ανοίξουμε το φυλάκιο του χ ή ψ μεγαλοσχήμονος και να προσθέσουμε και άλλα πεκούνια -για να χρησιμοποιήσω και όρο που τον έμαθα στο κλασικό σχολείο, το λατινικό- στην τσέπη. Αρκετά αργύρια! 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κλείνω, κύριε Πρόεδρε -και σας ευχαριστώ- με μία έκκληση προς όλες τις πτέρυγες της Βουλής: Εύχομαι να μην επαληθευτώ. Πρέπει να πληρώσουν οι γεμάτες τσέπες. Πρέπει η ελληνική κοινωνία να πάει ενωμένη. Πρέπει, όσο παραμένουμε εδώ, να βρούμε τρόπους να συνεννοηθούμε και να εξαναγκάσουμε, εάν δεν πειστούν, να πληρώσουν αυτοί που έχουν, γιατί αλλιώς θα χαθεί και η πατρίδα και το έθνος! 
Ευχαριστώ πολύ.
(Χειροκροτήματα από την πτέρυγα των ΑΝΕΛ)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Και εμείς ευχαριστούμε. 
Παρακαλώ το συνάδελφο, ειδικό αγορητή της Χρυσής Αυγής, τον κ. Παναγιώταρο, να πάρει το λόγο.</ChairmanSpeech>
<Speech><Parlmember>ΗΛΙΑΣ ΠΑΝΑΓΙΩΤΑΡΟΣ</Parlmember>: Ευχαριστώ, κύριε Πρόεδρε. 
Πριν ξεκινήσω, θα ήθελα να ρωτήσω τον κύριο Υπουργό πώς πηγαίνει το «success story», γιατί μόλις βγήκαν τα στοιχεία για το χρέος των 321.000.000.300 ευρώ και κάτι ψιλά, το οποίο είναι μεγαλύτερο από το 2009, κάτι το οποίο σίγουρα δεν πολυενδιαφέρει -απ’ ό, τι φαίνεται- τον κύριο Υπουργό, αφού οι δεσμεύσεις τους προς τους ντόπιους και ξένους τραπεζίτες και όχι μόνο είναι συγκεκριμένες.
Καλούμαστε για μία ακόμη φορά να υπερψηφίσουμε –και σιγά μην το κάνει η Χρυσή Αυγή- ένα νομοσχέδιο στην κυριολεξία «οπερέτα», συνέχεια των προηγούμενων, ένα νομοσχέδιο το οποίο έχει επιμεληθεί και έχει συνταχθεί και από τον κ. Σταυρίδη, αφού είναι συνέχεια της πώλησης του ΟΠΑΠ, ο οποίος κ. Σταυρίδης δεν πρόλαβε να γίνει η «συμφωνία-αποκρατικοποίηση» του ΟΠΑΠ – και τότε γιατί την λέτε «αποκρατικοποίηση», αφού επιμένετε ότι δεν τον ξεπουλάτε, αλλά γίνεται παραχώρηση;- και την επομένη ταξίδευε με το learjet του κ. Μελισσανίδη, του επιχειρηματία που κέρδισε το διαγωνισμό, πήρε τον ΟΠΑΠ, με τις πουράκλες του και με τις large καταστάσεις του. 
Θα θέλαμε να ξέρουμε τώρα με τι μεταφορικό μέσο θα πάει ο κ. Σταυρίδης ή ο επόμενος, ο αντικαταστάτης του -ενδεχομένως με κάποιο μεγάλο γιοτ, cruise boat- ως ένδειξη ευχαρίστησης, ευγνωμοσύνης για το ξεπούλημα των κρατικών λαχείων. Διότι περί αυτού πρόκειται!
Βλέπουμε ότι υπάρχουν σοβαρότατα προβλήματα που δεν συναντώνται μόνο σε αυτό το νομοσχέδιο, αλλά σε όλα τα νομοσχέδια, τα τελευταία τουλάχιστον τρία χρόνια και γενικότερα στην ελληνική κοινωνία. 
Βλέπουμε ζητήματα ηθικής τάξεως, όπως αυτό το οποίο έγινε με τον κ. Σταυρίδη, όπου αν δεν είχαν αποκαλυφθεί οι φωτογραφίες μέσα στο learjet, θα κοιμόσασταν όλοι τον ύπνο του δικαίου, μαζί και εμείς, αν και όλοι ξέρουμε πάνω-κάτω τι γίνεται σε τέτοιου είδους συμφωνίες.
Είναι ζήτημα οικονομικό. Μας λέτε και επιμένετε ότι η συμφωνία για την πώληση του ΟΠΑΠ -και τώρα για τα Κρατικά Λαχεία- είναι επικερδέστατη για το ελληνικό δημόσιο. 
Έχουμε μία απορία: Κατ’ αρχήν ή πουλάς κάτι επειδή έχεις πολύ μεγάλη ανάγκη, οπότε είσαι «με το πιστόλι στον κρόταφο» και δεν βλέπεις αν σε συμφέρει ή όχι ή το κρατάς γιατί είναι «η κότα με τα χρυσά αυγά» που συνεχώς γεννάει. Επίσης, βγήκε και η λίστα με τις δεκαπέντε πιο κερδοφόρες επιχειρήσεις στην Ελλάδα. Ο ΟΠΑΠ ήταν πρώτος με 600.000.000 και πλέον κέρδη. Η συμφωνία πώλησης του ΟΠΑΠ -μαζί με τη δωδεκαετή συμφωνία- για τουλάχιστον 50.000.000 ευρώ το χρόνο έσοδα στο ελληνικό δημόσιο -εκτός από τον πρώτο χρόνο που θα έχει 30.000.000- αγγίζει τα νούμερα των κερδών που είχε ο ΟΠΑΠ; Γιατί και τον ΟΠΑΠ θα έχετε παραχωρήσει και τα έσοδά σας -απ’ ότι λέμε εμείς, απ’ ότι λέει η Αντιπολίτευση- θα είναι πολύ πιο μειωμένα για το ελληνικό δημόσιο σε σχέση με το τι ήταν μέχρι τώρα. 
Αναζητήθηκαν στοιχεία σχετικά με τα κέρδη των λαχείων, αλλά δυστυχώς δεν μπόρεσε να βγάλει κανένας απολύτως καμμία άκρη. Διότι δώσατε τα στοιχεία, όχι μόνο στη Χρυσή Αυγή, αλλά και σε άλλα κόμματα.
Επίσης, σε αυτό το νομοσχέδιο –και σε άλλα νομοσχέδια, αντίστοιχα, που ψηφίζετε εδώ και τρία χρόνια συνεχώς, ανελλιπώς, το ένα μετά το άλλο- υπάρχουν και ζητήματα εθνικής ανεξαρτησίας. Όταν ήταν στην αρχή όλη αυτή η ιστορία των μνημονίων και όταν είχε βγει ότι θα υπάρχουν οι γκαουλάιτερ, οι επίτροποι των ξένων, σε κάθε Υπουργείο, σε κάθε οργανισμό, οπουδήποτε, λέγατε: «μα, δεν υπάρχει τέτοια περίπτωση, η εθνική ανεξαρτησία δεν μας το επιτρέπει», και διάφορα άλλα πολύ ωραία λόγια.
Τι γίνεται τώρα; Ο κάθε Υπουργός είναι υφιστάμενος του κάθε τύπου που έχει διοριστεί από την Ευρωπαϊκή Ένωση σε κάθε Υπουργείο, οπουδήποτε. Ακόμα και ο ίδιος ο Πρωθυπουργός. Τρανό παράδειγμα ήταν η απάντηση του κ. Σαμαρά στη συνάντηση που είχε με τους αρτοβιομήχανους σχετικά με το ΦΠΑ στην εστίαση, η οποία ήταν: «Δεν μπορώ να κάνω κάτι, δεν μου το επιτρέπει η τρόικα». 
Να προχωρήσουμε λίγο παραπέρα, για τα ζητήματα εθνικής ανεξαρτησίας. Βλέπουμε πως αντιμετωπίζετε άλλα σοβαρότατα ζητήματα, όπως τα συμφέροντα του Ελληνισμού, όχι μόνο εντός της ελληνικής επικράτειας, όπου οι Τούρκοι αλωνίζουν στη Δυτική Θράκη. Έχουν και εκπροσώπους στο ελληνικό Κοινοβούλιο, όπως οι ίδιοι το διατυμπανίζουν. Εξάλλου, το όνομα του ενός το λέει: «Καρά Γιουσούφ». Γιουσιουφάκι είναι. Δυστυχώς, υπάρχουν και πολλοί άλλοι που πρέπει να είναι γιουσουφάκια κι ας μην έχουν αυτό επώνυμο. 
Είδαμε τι έγινε στη Βόρειο Ήπειρο. Και η απάντηση του κ. Βενιζέλου ήταν ένα απλό διάβημα και τίποτε άλλο, την ώρα που ισοπεδωνόταν μια ελληνορθόδοξη εκκλησία. 
Βλέπουμε και την προτροπή του κ. Βενιζέλου, που από τους πρώτους βγήκε να πει ότι πρέπει να τελειώνουμε μια ώρα αρχύτερα με τη Συρία, έχοντας ξεχάσει ότι η Ελλάδα έχει τεράστια συμφέροντα στη Συρία. Υπάρχει μια πολύ μεγάλη ελληνορθόδοξη κοινότητα και μια ακόμη μεγαλύτερη χριστιανική κοινότητα στην περιοχή, η οποία στην κυριολεξία συνθλίβεται, διαλύεται, εξοντώνεται με το χειρότερο τρόπο από τους φανατικούς ισλαμιστές, αυτούς που υποστηρίζει η Αμερική, που δήθεν τους πολεμάει. 
Το ίδιο είχε γίνει και στη Λιβύη παλαιότερα. Το ίδιο γίνεται και στην Αίγυπτο αυτήν τη στιγμή. Βλέπουμε πράγματα παράλογα. Βλέπουμε τα συμφέροντα της χώρας μας να είναι άλλα κι εσείς να πράττετε τα εντελώς αντίθετα, γιατί έτσι το είπε ο κ. Ομπάμα στον κ. Σαμαρά όταν πήγε στην Αμερική προ ολίγων ημερών. 
Ακούσαμε τον φέρελπι πολιτικό, τον εισηγητή της Νέας Δημοκρατίας, ο οποίος μας είπε για την προσπάθεια που κάνει το ΤΑΙΠΕΔ. Τη βλέπουμε αυτήν την προσπάθεια. Όλοι όσοι έχουν βάλει την υπογραφή τους σε όλες αυτές τις συμβάσεις, κάποια στιγμή θα δώσουν λόγο και εξηγήσεις. Αυτό είναι το μόνο σίγουρο. 
Ο εισηγητής της Νέας Δημοκρατίας μίλησε για τα ιδεολογικά αδιέξοδα της Αντιπολίτευσης, λες και η Συμπολίτευση, η σύμπραξη της Νέας Δημοκρατίας και του ΠΑΣΟΚ, των σοσιαλιστών, των καπιταλιστών, των φιλελευθέρων δεν είναι ένα αδιέξοδο, ένας αχταρμάς. 
Μας είπε, επίσης, ότι εμείς οι Βουλευτές δεν μπορούμε να γνωρίζουμε τεχνοκρατικά ζητήματα, αλλά ακούμε και παρακολουθούμε τη μακροχρόνια δουλειά των τεχνοκρατών –τεχνοκρατών σαν εσάς, κύριε Υπουργέ και άλλων Υπουργών- όπου τόσα χρόνια κατάφεραν τα απίστευτα. 
Διαλύσατε τα ταμεία όταν τζόγαρε το ελληνικό δημόσιο στα τοξικά ομόλογα, όταν τα παίζατε στο Χρηματιστήριο -ήσασταν κι εσείς τότε στα πράγματα, με τον κ. Σημίτη- και εξανεμίζονταν τα έσοδα, τα κέρδη και οι περιουσίες των Ελλήνων πολιτών. 
Άρα, αυτούς τους τεχνοκράτες δεν τους θέλουμε. Είναι οι ίδιοι τεχνοκράτες, οι οποίοι και στην Ελλάδα και στην Ευρώπη τα έχουν κάνει θάλασσα. 
Είπε, επίσης, ο εισηγητής της Νέας Δημοκρατίας: «Ελέγχουμε το αποτέλεσμα της δουλειάς, τις επιπτώσεις στο κοινωνικό σύνολο και τη διασφάλιση των συμφερόντων του κοινωνικού συνόλου». Βλέπουμε τι γίνεται για το σύνολο. Ο κόσμος αυτοκτονεί και πέφτουν σαν τις μύγες συνεχώς, μέρα με τη μέρα όλο και περισσότεροι, με κάθε τρόπο. Βλέπουμε τη διασφάλιση των συμφερόντων. Θα σας διαβάσω επιγραμματικά πολύ λίγα πρωτοσέλιδα των τελευταίων ημερών:  «Ο θάνατος του εμποράκου», «Το λιανικό εμπόριο έχει πεθάνει εντελώς». 
Σας έχουμε προκαλέσει πολλές φορές να μιλήσετε εσείς ο ίδιος με εμπόρους και βιοτέχνες στο εμπορικό τρίγωνο της Αθήνας -αφού είναι και κοντά- για να δείτε τι θα σας πούνε. 
Δεν τους επιστρέφετε το ΦΠΑ. Πάνω από ένα δισεκατομμύριο περιμένουν επιστροφές ΦΠΑ, ενώ την ίδια στιγμή, όταν οι ίδιοι χρωστάνε στο κράτος, τους «βάζετε τη θηλιά στο λαιμό». 
Ο ίδιος ο ΟΟΣΑ, αυτός ο οργανισμός τον οποίο μας είχατε πολυδιαφημίσει και σε προηγούμενο νομοσχέδιο για το άνοιγμα των καταστημάτων για τις πενήντα δύο Κυριακές, αφού θέλετε να τον χρησιμοποιούμε, μιλάει για ένα νέο κούρεμα που είναι αναγκαστικό. Μιλάμε για το γεγονός και επανερχόμαστε και έχει να κάνει και με το προηγούμενο σχετικά με την εθνική ανεξαρτησία, ότι απαίτηση της τρόικας είναι πως θα πρέπει όλο το ΤΑΙΠΕΔ να υπαχθεί σε έναν οργανισμό που θα έχει έδρα στο εξωτερικό και θα διοικείται τύποις και ουσία από ξένους τεχνοκράτες και όχι από Έλληνες. 
Έχουμε το γεγονός της εταιρείας «BLACKROCK» που την έχετε φέρει εδώ, ελέγχει τα πάντα, δίνει συμβουλές και την ίδια στιγμή έχει φτιάξει μια θυγατρική, την «BLACKSTONE», ένα distressed fund το οποίο χρησιμοποιώντας όλα αυτά τα στοιχεία –γιατί έχει την ευχέρεια η «BLACKROCK» και μπαίνει παντού, σε όλο το οικονομικό και τραπεζικό σύστημα- έρχεται στην Ελλάδα με ένα τεράστιο ταμείο 5 δισεκατομμυρίων ευρώ για να αγοράσει, να σαρώσει, όλα αυτά που τους έχετε βάλει εν λευκώ, γνωρίζοντας όλα τα αδύναμα σημεία, γνωρίζοντας τα πάντα.
Είδαμε το «success story». Τον Ιούνη είχαμε πτώση των εξαγωγών 8,7%, μείωση 5% του κύκλου εργασιών στη βιομηχανία τον τελευταίο μήνα, τον Ιούνιο του 2013. Τα νοικοκυριά από το 2010 έχουν χάσει πάνω από 9 δισεκατομμύρια ευρώ. Οι εκτιμήσεις της τρόικας, που τόσο πολύ την ακούτε και την εμπιστεύεστε τυφλά, μιλάνε για τρύπα πάνω από 3,8 δισεκατομμύρια στο πρόγραμμα το οποίο κάνετε και το οποίο τρέχει. Βλέπουμε τους Έλληνες πολίτες και την τεράστια προθυμία για τη ρύθμιση χρεών. Βλέπουμε ότι η μόνη που κέρδισε τελικά είναι η Ευρωπαϊκή Κεντρική Τράπεζα, που έχει βγάλει 9 δισεκατομμύρια ευρώ από τα ελληνικά ομόλογα την τριετία 2009-2012. Βλέπουμε τα χιλιάδες κλεισίματα και δεν βλέπετε τίποτα από όλα αυτά.
Συνέχισε ο εισηγητής της Νέας Δημοκρατίας και είπε για τις αποκρατικοποιήσεις ότι δεν προχωρούν όπως θα επιθυμούσαν. Θα θέλατε να τα έχετε δώσει όλα. Μίλησε για επενδυτές. Ποιους επενδυτές; Οι ίδιοι οι επενδυτές είναι και ιδιοκτήτες των distressed funds, που έρχονται να αρπάξουν τα πάντα. Και λέτε ότι τηρήθηκαν όλες οι διαδικασίες, όπως στην περίπτωση του Μελισσανίδη, που θα έπρεπε, μόνο και μόνο για το λόγο ότι βρέθηκε ο πρόεδρος του ΤΑΙΠΕΔ εντός του αεροπλάνου του επιχειρηματία που πήρε το διαγωνισμό, να ακυρωθεί ο διαγωνισμός και να αρχίσει από την αρχή. Έτσι λέει η ηθική.
Μιλήσατε και για τις δεσμεύσεις έναντι των εταίρων. Μίλησε και ο εκπρόσωπος του ΠΑΣΟΚ για τις δεσμεύσεις έναντι των εταίρων. Μίλησε για την Ευρώπη και ότι πρέπει να δούμε το παράδειγμά της. Ποιας Ευρώπης; Της Ευρώπης που καταρρέει οικονομικά παντού; Όλες οι χώρες καταρρέουν και θα καταρρεύσει και η Γερμανία, έστω και τελευταία. Για την Ευρώπη που έχει πάνω από 25%, πλησιάζει το 30% και ενδεχομένως να το έχει ξεπεράσει, του πληθυσμού της αλλόφυλους φανατικούς μουσουλμάνους που την έχουν αλώσει; Και η ίδια Ευρώπη με κονδύλια που βγάζει συνεχώς κάθε μέρα τους επιδοτεί με τον α’ ή β’ τρόπο; Η Ευρώπη που έχει το Δουβλίνο ΙΙ; Που έχει μία χώρα-μέλος, την Ελλάδα, που δεν μπορεί να κάνει τίποτα, που σε πληθυσμό δέκα εκατομμυρίων με φθίνουσα πορεία, έχουμε πάνω από δύο εκατομμύρια φανατικούς ισλαμιστές; Διότι περί αυτών πρόκειται, οι οποίοι έχουν διαλύσει τα πάντα, τον κοινωνικό ιστό, τον οικονομικό, όλα. Γι’ αυτή την Ευρώπη μας έλεγε ο αγορητής του ΠΑΣΟΚ; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα μου δώσετε κι εμένα, κύριε Πρόεδρε, δύο λεπτά. Ευχαριστώ για την ανοχή σας.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Θα σας δώσω χρόνο, αλλά όχι δύο λεπτά.</ChairmanSpeech>
<Speech><Parlmember>ΗΛΙΑΣ ΠΑΝΑΓΙΩΤΑΡΟΣ</Parlmember>: Εντάξει.
Για την Ευρώπη αυτή που έχει επιβάλει όλα αυτά και έχει καταντήσει την Ελλάδα όπως την έχει καταντήσει την τελευταία τριετία; Διότι αυτούς ακούτε. Και την ίδια στιγμή που κυνηγάτε και κάνετε κατασχέσεις σε λογαριασμούς 500 και 1.000 και 2.000 ευρώ για χρέη προς την εφορία ή το ΙΚΑ ή αλλού, την ίδια ώρα να υπάρχουν επιχειρηματίες που χρωστάνε εκατοντάδες εκατομμύρια στο ΙΚΑ, όπως στην περίπτωση του κ. Δασκαλαντωνάκη, με μία ρύθμιση σκάνδαλο; Πάρτε το ξενοδοχείο, πουλήστε το αμέσως να βγάλετε τα λεφτά σας. Κάνατε μία ρύθμιση, η οποία είναι πεντακοσίων δόσεων; Πού ακούστηκε αυτό; Έτσι θα έπρεπε να μαζέψετε τα λεφτά σας, όχι στραγγίζοντας τον απλό Έλληνα πολίτη και ξεπουλώντας τα λαχεία, τα οποία απέφεραν και συνεχίζουν και αποφέρουν στο ελληνικό κράτος τεράστια κέρδη και θα είχατε και την «κότα». Δίνετε και την «κότα» και θα παίρνετε πολύ μικρότερο κέρδος από τα Κρατικά Λαχεία, από τον τζόγο, από οτιδήποτε θέλετε εσείς. Αν τα πράγματα ήταν πολύ καλά, δεν θα είχε και τεράστια κέρδη ο τζόγος, γιατί ξέρετε πώς πηγαίνει. Όταν μια κοινωνία φθίνει οικονομικά και κοινωνικά, τότε ανεβαίνει ο τζόγος. 
Εύχομαι να ενστερνιστείτε κι εσείς κάποια στιγμή τα όσα έχει πει ο κ. Σαμαράς για την τρόικα -το γνωρίζετε πολύ καλά- σε συνέντευξή του, ότι δεν έχουν καμμία επαφή με την πραγματικότητα. 
Επίσης, ένα τελευταίο που θα ήθελα να πω, κύριε Πρόεδρε, κλείνοντας είναι ότι αυτό το αίσχος που γίνεται όπου σταματάνε έναν Έλληνα πολίτη για μια τροχαία παράβαση και αν έχει κάποια χρέη προς το δημόσιο, τον συλλαμβάνουν, θα πρέπει να σταματήσει. Η Χρυσή Αυγή σίγουρα θα το σταματήσει αυτό, αλλά μέχρι τότε θα πρέπει να κάνετε κάτι κι εσείς.
Υπάρχει το άρθρο 11 στο Διεθνές Σύμφωνο για τα Ατομικά και Πολιτικά Δικαιώματα, το οποίο λέει ότι κανείς δεν φυλακίζεται αποκλειστικά λόγω της αδυναμίας του να εκπληρώσει μία συμβατική υποχρέωση. Το έχει ψηφίσει η Ελλάδα, το έχει υπερψηφίσει και το έχει στηρίξει. Ο κ. Σαμαράς ήταν το 1989, ο οποίος κατήργησε την προσωποκράτηση για χρέη προς το δημόσιο, ως Υπουργός Οικονομικών. Υπάρχει και το άρθρο 1 του 2010 στο Ανώτατο Ειδικό Δικαστήριο, το οποίο μιλάει για την προσωποκράτηση.
Φροντίστε, πριν είναι αργά για εσάς και για τον ελληνικό λαό, να αλλάξετε νοοτροπία.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κι εμείς ευχαριστούμε.
Πριν δώσω το λόγο στην ειδική αγορήτρια της Δημοκρατικής Αριστεράς, την κ. Μάρκου, έχει ζητήσει το λόγο ο κύριος Υπουργός.
Ορίστε, κύριε Υπουργέ, έχετε το λόγο.</ChairmanSpeech>
<Speech><Parlmember>ΙΩΑΝΝΗΣ ΣΤΟΥΡΝΑΡΑΣ</Parlmember> (Υπουργός Οικονομικών): Ήθελα να προσθέσω μία αναδιατύπωση στο σχέδιο νόμου.
Στο άρθρο 4 της με γενικό αριθμό κατάθεσης 740 και ειδικό αριθμό κατάθεσης 171∕28.8.2013 προσθήκης-τροπολογίας του παρόντος σχεδίου νόμου προστίθεται η παράγραφος 5 –η οποία έχει να κάνει με τον ΕΟΠΥΥ- ως εξής:
«Η  παράγραφος 6 του άρθρου 100 του ν. 4172∕2013 αντικαθίσταται ως εξής:
«Με κοινές αποφάσεις των Υπουργών Υγείας και Οικονομικών δύναται να εξουσιοδοτείται ο ΕΟΠΥΥ, για λόγους διασφάλισης του δημοσίου συμφέροντος και εύρυθμης λειτουργίας του, στη λήψη όλων των αναγκαίων μέτρων, προκειμένου να αναλαμβάνονται από ιδιωτικούς ελεγκτικούς φορείς, ο έλεγχος της ορθής τιμολόγησης και του αναγκαίου της γενομένης κλινικής και ιατρικής πρακτικής, η τήρηση των διεθνών λογιστικών προτύπων και ο έλεγχος των παραστατικών και αναγκαίων δικαιολογητικών, η εκκαθάριση των λογαριασμών μεταξύ του ΕΟΠΥΥ και των συμβεβλημένων με αυτόν παρόχων υπηρεσιών υγείας, καθώς και η αποδοχή των αποτελεσμάτων που θα προκύπτουν από τους εν λόγω ελέγχους. Το σύνολο των δαπανών για την υλοποίηση των ανωτέρω βαρύνει τους παρόχους των υπηρεσιών υγείας.»
(Στο σημείο αυτό ο Υπουργός Οικονομικών κ. Ιωάννης Στουρνάρας καταθέτει για τα Πρακτικά την προαναφερθείσα προσθήκη-τροπολογία, η οποία έχει ως εξής:
(Να καταχωρισθεί η σελίδα 69)</Speech>
<Speech><Parlmember>ΝΙΚΟΛΑΟΣ ΒΟΥΤΣΗΣ</Parlmember>: Τι είναι αυτό το πράγμα; Τι σχέση έχει; Είναι σοβαρότατο και ο Υπουργός έχει πλήρη επίγνωση του πόσο σοβαρό είναι το θέμα, για να έλθει με αυτήν τη διαδικασία.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Παρακαλώ να διανεμηθεί στους συναδέλφους για να το συζητήσουμε.
Η κ. Αικατερίνη Μάρκου έχει το λόγο.</ChairmanSpeech>
<Speech><Parlmember>ΑΙΚΑΤΕΡΙΝΗ ΜΑΡΚΟΥ</Parlmember>: Κύριε Πρόεδρε, κύριε Υπουργέ, κυρίες και κύριοι Βουλευτές, θέλω να τονίσω από την αρχή πως τα λαχεία δεν είναι δημόσιο αγαθό. Η διαχείριση των λαχείων μπορεί να γίνει από ιδιώτη, επομένως να παραχωρείται από το κράτος. Αυτό δεν σημαίνει, βέβαια, ότι η λειτουργία τυχερών παιγνίων είναι κάτι ξένο προς το κράτος, το οποίο πρέπει να παρακολουθεί αμέτοχο. 
Είναι θετικό ότι μέσα από τη σύμβαση που έχουμε μπροστά μας το κράτος επανακτά το φυσικό του ρόλο, να ορίζει δηλαδή ένα αυστηρό, ρυθμιστικό πλαίσιο μέσα στο οποίο θα κινείται ο παραχωρησιούχος και εποπτεύει με αυστηρότητα την τήρηση του πλαισίου αυτού,.
Η ΔΗΜΑΡ θα βρίσκεται σε επιφυλακή για την τήρηση της παραχώρησης και για έναν παραπάνω λόγο: Ναι μεν δεν είναι δημόσιο αγαθό τα λαχεία, από την άλλη δεν υπάρχει και μία ανταγωνιστική –θα λέγαμε- αγορά λαχείων. Άρα, χρειάζεται προσοχή, επαγρύπνηση και κυρίως ρυθμιστική πολιτική.
(Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΙΩΑΝΝΗΣ ΔΡΙΒΕΛΕΓΚΑΣ )
Η σύμβαση προβλέπει συγκεκριμένες υποχρεώσεις για τον παραχωρησιούχο σχετικά με τα πιστοποιητικά ποιότητας, την τήρηση κανόνων εταιρικής διακυβέρνησης, την ασφάλεια των συστημάτων και των δεδομένων που τηρεί, την υποβολή εκθέσεων και απολογισμούς σχετικά με τη διαχείριση των λαχείων κ.λπ.. Ανάλογος έλεγχος επιβάλλεται και ως προς τα οικονομικά στοιχεία, την απόδοση των κρατικών λαχείων. 
Ας μην είμαστε αιθεροβάμονες στο σημείο αυτό. Δεν είναι μόνο ότι οι αποκρατικοποιήσεις αποτελούν συμβατική υποχρέωση της χώρας στο πλαίσιο της συμφωνίας. Κανένας δεν θα αναλάμβανε τα λαχεία για να κάνει χάρη στο δημόσιο ούτε για να γράψει, φυσικά, ζημιές. Προφανώς, η λειτουργία τους θα είναι επικερδής για την εταιρεία.
Το θέμα που πρέπει να εξετάσουμε εμείς είναι αν το όφελος για το ελληνικό δημόσιο σε οικονομικούς όρους είναι μεγαλύτερο από αυτό που θα είχε αν διατηρούσε τα λαχεία.
Ας θυμίσουμε πως αυτή η σύμβαση έχει διάρκεια μόνο δώδεκα χρόνια. Να μας πείτε, λοιπόν, πού είναι το ξεπούλημα, όταν δώδεκα χρόνια μετά αναπτύσσει πάλι το δημόσιο τα λαχεία. Ίσως αυτά βρίσκονται σε καλύτερη κατάσταση από ό,τι είναι τώρα. 
Σύμφωνα με την έκθεση του Γενικού Λογιστηρίου του Κράτους, η πραγματική αύξηση εσόδων αναμένεται να διαμορφωθεί στα 334 εκατομμύρια ευρώ σε βάθος δωδεκαετίας συν τα 190 εκατομμύρια που καταβάλλονται εφ’ άπαξ, δηλαδή το σύνολο είναι 0,5 δισεκατομμύρια ευρώ, 0,5 δισεκατομμύρια ευρώ, που διαφορετικά δεν θα τα εισέπραττε το ελληνικό δημόσιο συν τα έσοδα από το Στιγμιαίο Κρατικό Λαχείο, σε περίπτωση που επανέλθει. 
Οι συνάδελφοι της Αξιωματικής Αντιπολίτευσης μίλησαν για ξεπούλημα. Όμως, περιμένουμε να δούμε συγκεκριμένα στοιχεία, που αποδεικνύουν ότι πράγματι αυτή η σύμβαση ζημιώνει το δημόσιο, παρά τα όσα λέει το Ελεγκτικό Συνέδριο και η Επιτροπή Εμπειρογνωμόνων, αριθμούς και όχι αερολογίες για ψηφοθηρία και εντυπωσιασμούς. 
Τέλος, δεν πρέπει να παραγνωρίζουμε τη σημασία που έχει η αξιοποίηση της ιδιωτικής περιουσίας, του δημοσίου για την αποπληρωμή του δημοσίου χρέους και την απεξάρτηση, επιτέλους, από κάποιους δυσάρεστους καταναγκασμούς του μνημονίου. Όλα αυτά που ανέφερα είναι στοιχεία υπέρ της κύρωσης της σύμβασης. 
Όμως, διαπράξατε ένα σοβαρό λάθος, κύριε Υπουργέ, φέρνοντας αυτήν τη σύμβαση με τη διαδικασία του κατεπείγοντος. Μέσα σε ένα γενικότερο κλίμα κακοπιστίας –δικαιολογημένης πολλές φορές- απέναντι στο πολιτικό σύστημα, γενικά στις αποκρατικοποιήσεις, ειδικότερα «ρίχνετε λάδι στη φωτιά» με τη βιασύνη σας και δίνετε έτσι λαβή στην Αντιπολίτευση να λαϊκίζει για ακόμη μία φορά. Ναι, ο χρόνος πιέζει, αλλά όλα αυτά θα μπορούσαν να γίνουν λίγο νωρίτερα. Αν πραγματικά θέλετε οι πολίτες, η κοινή γνώμη να εμπιστεύεται και να στηρίζει τη διαδικασία των αποκρατικοποιήσεων, δεν πρέπει να υπάρχει καμμία υπόνοια συμπαιγνίας ή συγκάλυψης. 
Είναι γνωστό ότι το κράτος, μέσα από τη διαχείριση των Κρατικών Λαχείων χρηματοδοτούσε μία σειρά από κοινωνικές πολιτικές. Αυτή η δυνατότητα δεν χάνεται με την υπογραφή της σύμβασης και το τονίζω αυτό. Από την άλλη, θέλω να θυμίσω ότι αυτή η χρηματοδότηση πολλές φορές κατέληγε στην ουσία να λειτουργεί ως πολιτικό χρήμα και ας είμαστε ειλικρινείς σε αυτό. 
Η σύμβαση περιέχει μία σειρά από κονδύλια που θα διατίθενται αποκλειστικά για κοινωνικές πολιτικές. Τα ποσά αυτά, σύμφωνα με το τρίτο άρθρο του νομοσχεδίου, θα δίνονται με κοινή υπουργική απόφαση των Υπουργών Οικονομικών, Πολιτισμού και του συναρμόδιου Υπουργού στις πολιτικές που αναφέρονται ενδεικτικά στο ν. 4002/2011, όπως η ενίσχυση των ατόμων με αναπηρία, η καταπολέμηση της ανεργίας, η απεξάρτηση από τα παίγνια και άλλες μορφές εθισμού, ο αθλητισμός, ο πολιτισμός, ενώ μπορεί να δίνονται και στους ΟΤΑ για την άσκηση των παραπάνω πολιτικών. 
Όμως, η απαρίθμηση του ν. 4002 είναι τόσο ασαφής και αόριστη, που πολύ φοβάμαι ότι αφήνει πολλά περιθώρια για ελιγμούς όσον αφορά την απόδοση των πόρων. Δεν έχει νόημα να μοιράζει το κράτος χιλιάρικα δεξιά και αριστερά κατά βούληση, όπως έκανε ο ΟΠΑΠ στο παρελθόν, για να λέμε αυτάρεσκα ότι κάνουμε κοινωνική πολιτική. 
Υπάρχει εδώ μία μοναδική ευκαιρία αξιοποίησης των πόρων αυτών για δράσεις που θα έχουν ουσιαστικό αντίκρισμα στην κοινωνία και θα δώσουν λύσεις στα τρέχοντα προβλήματα που αντιμετωπίζουν οι συμπολίτες μας. 
Ένα από τα κρισιμότερα θέματα αυτήν τη στιγμή είναι η παροχή ιατροφαρμακευτικής περίθαλψης, όπως και νοσοκομειακής σε ανασφάλιστους. Η ανεργία αυξάνεται διαρκώς, την ίδια στιγμή που η «μαύρη» τρύπα του ΕΟΠΥΥ μεγαλώνει. Ένα σημαντικό κομμάτι των εσόδων αυτών θα μπορούσε να δοθεί αποκλειστικά για το σκοπό αυτό. 
Άλλο σημαντικό ζήτημα από το χώρο της υγείας είναι οι διαστάσεις που έχει λάβει η διάδοση του ιού του AIDS στη χώρα μας. Κάποιοι μιλούν για επιδημία, ιδίως μεταξύ των τοξικομανών. 
Άλλη πρόταση είναι να δοθεί ένα ποσό σε οργανισμούς που έχουν προγράμματα για την απεξάρτηση από τον τζόγο. 
Φυσικά, η ΔΗΜΑΡ έχει υποβάλει μία ολοκληρωμένη πρόταση για την καταπολέμηση της ανεργίας μέσω προγραμμάτων κοινωφελούς εργασίας, ιδίως για νοικοκυριά χωρίς κανένα εργαζόμενο. 
Πάντως, οποιαδήποτε βοήθεια πρέπει να είναι στοχευμένη και να έχει αποτέλεσμα. Γι’ αυτό, μία πρόταση που θα μπορούσε να καλύψει τις παραπάνω δράσεις θα ήταν η ίδρυση ενός Ταμείου Συνοχής με αρχές, διαφάνεια και διαδικασίες, με αυτόνομη διοίκηση και ευελιξία που να προσαρμόζει τις πολιτικές και τα κίνητρα –χρηματοδότηση, όχι επιδοτήσεις- δράσεων για την κοινωνική συνοχή. 
Ας σκεφθούμε θετικά, ας σκεφθούμε «με λογισμό και με όνειρο» για τους ανθρώπους που έχουν ανάγκη τη βοήθεια του κράτους, αλλά και αυτούς που θέλουν να κάνουν μία νέα αρχή. 
Κύριε Υπουργέ, προτείνουμε επίσης το ποσό αυτό να τοποθετείται σε ειδικό λογαριασμό, ειδικό κωδικό του προϋπολογισμού, με αναφορά που θα γίνεται στο νομοσχέδιο. Έτσι θα υπάρχει ο απαραίτητος κοινωνικός και κοινοβουλευτικός έλεγχος. Ζητούμε πλήρη διαφάνεια και απόδοση λογαριασμού για τα ποσά αυτά σε κάθε περίπτωση και ό,τι και αν αποφασίσετε. 
Από εκεί και πέρα, πρέπει το πλαίσιο της έκδοσης της απαραίτητης κοινής υπουργικής απόφασης να καθορίζεται επαρκώς, με συγκεκριμένες ενέργειες και δράσεις, που θα ενισχύονται, με έμφαση στην καταπολέμηση της ανεργίας και τη φροντίδα των ευάλωτων κοινωνικών ομάδων. Σας ανέφερα ήδη κάποιες προτάσεις, κύριε Υπουργέ και περιμένω την τοποθέτησή σας. 
Η ΔΗΜΑΡ, για λόγους που προανέφερα, ψηφίζει επί της αρχής και επί των άρθρων το νομοσχέδιο.
Ευχαριστώ.
(Χειροκροτήματα από την πτέρυγα της ΔΗΜΑΡ)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Και εμείς ευχαριστούμε την κ. Μάρκου.
Το λόγο έχει για δώδεκα λεπτά η ειδική αγορήτρια του Κομμουνιστικού Κόμματος Ελλάδας η κ. Διαμάντω Μανωλάκου.</ChairmanSpeech>
<Speech><Parlmember>ΔΙΑΜΑΝΤΩ ΜΑΝΩΛΑΚΟΥ</Parlmember>: Καταγγείλαμε ως απαράδεκτη τη διαδικασία του κατεπείγοντος και γι’ αυτό την καταψηφίσαμε και στην επιτροπή. 
Όμως, με τη μορφή του κατεπείγοντος ζητούμε ενημέρωση επίσημα στη Βουλή από την Κυβέρνηση για τη σχεδιαζόμενη ωμή επέμβαση των ιμπεριαλιστών στη Συρία, με πρόσχημα τα χημικά όπλα που χρησιμοποιούν οι ιμπεριαλιστές, δολοφονώντας αθώους ανθρώπους, για να έχουν άλλοθι για δήθεν ανθρωπιστικές επεμβάσεις. Βεβαίως, ο λόγος είναι ότι ο ιμπεριαλιστικός πόλεμος δίνει λύσεις στις δυσκολίες της καπιταλιστικής οικονομικής κρίσης, με εκατόμβες νεκρών και καταστροφές. 
Γι’ αυτό ζητάμε ενημέρωση και ταυτόχρονα καμμία εμπλοκή της χώρας μας, καμμία διευκόλυνση από αέρα, στεριά και θάλασσα σε πολεμικές επιχειρήσεις, κανένας Έλληνας στρατιώτης εκτός των συνόρων για να εξασφαλίζουν κέρδη οι καπιταλιστές.
Να έρθουμε τώρα στο σχέδιο νόμου, ξεκινώντας από το εξής ερώτημα: Ποιον εξυπηρετεί αυτή η σύμβαση και ποιος θα ωφεληθεί; Αναμφίβολα εξυπηρετείται η κερδοφορία του παραχωρησιούχου ιδιώτη που είναι δεδομένη και σίγουρη, αφού όπως λέει και ο τίτλος του νομοσχεδίου λαμβάνει το αποκλειστικό δικαίωμα. Γι’ αυτό εξάλλου ενδιαφέρθηκαν επιχειρηματικά σχήματα που δραστηριοποιούνται στο μαζικό τζόγο.
Αυτό φαίνεται καθαρά στους όρους της σύμβασης, αφού πρώτον δεσμεύεται το δημόσιο, για τη δωδεκαετή διάρκεια της παραχώρησης, να μη συστήσει το ίδιο με νόμο άλλα νέα λαχεία ούτε να χορηγήσει σε οποιονδήποτε τρίτο κανένα δικαίωμα για τη διαχείριση κάποιου άλλου λαχείου, παραχωρώντας έτσι το αποκλειστικό δικαίωμα διαχείρισης των Κρατικών Λαχείων στον ιδιώτη παραχωρησιούχο. Του εξασφαλίζει, λοιπόν, το μονοπώλιο. Δεν έχει ανταγωνιστή και ας μιλάτε για ανταγωνισμό. Μοιρασιές κάνετε στους καπιταλιστές. Να σημειώσω επίσης, απευθυνόμενη στην Αξιωματική Αντιπολίτευση, ότι δεν υπάρχουν καλοί και κακοί επενδυτές. Το κέρδος κυνηγούν και γι’ αυτό η διαπλοκή πάει αγκαλιά με το σύστημα.
Δεύτερον, δεν είναι αλήθεια ότι δεν θα επεκταθεί ο τζόγος και ότι με την επιχειρούμενη παραχώρηση εξασφαλίζεται η προστασία των καταναλωτών και αποφεύγεται ο εθισμός στον τζόγο, αφού με τη σύμβαση προβλέπεται η επανενεργοποίηση και εκμετάλλευση από τον ιδιώτη και άλλων λαχείων –εκτός από το Λαϊκό και το Εθνικό- όπως το Ευρωπαϊκό και το Στεγαστικό και κυρίως το Στιγμιαίο Λαχείο –αναφέρομαι στο «Ξυστό»- η κυκλοφορία του οποίου είχε διακοπεί το 2003. 
Στην επανακυκλοφορία του «Ξυστού», όπως λέγεται και γράφτηκε από στελέχη της κοινοπραξίας, στηρίζουν πολλά. Είναι παιχνίδι άμεσου κέρδους και προσελκύει μαζικά και γυναικείο κοινό, το οποίο στην Ελλάδα απέχει από τον τζόγο. Στις ΗΠΑ το 60% των εσόδων προέρχεται από τέτοιου τύπου «ΞΥΣΤΟ» και το 40% από τα παιχνίδια των λοταριών. Αυτά λένε τα στοιχεία.
Τρίτον, στη σύμβαση προβλέπεται ότι ο παραχωρησιούχος ιδιώτης δεν δεσμεύεται από υφιστάμενες συμβάσεις ή συμφωνίες του δημοσίου ή της Διεύθυνσης Κρατικών Λαχείων έναντι οποιουδήποτε τρίτου σχετικά με τα Κρατικά Λαχεία ούτε έχει υποχρέωση να χρησιμοποιήσει το δίκτυο διανομής των κρατικών λαχείων ή οποιουδήποτε εργολάβου χρησιμοποιούσε το δημόσιο για τη διαχείριση των λαχείων. Αυτό σημαίνει ότι μπορεί ο ιδιώτης να συνάψει νέες συμβάσεις και να περιορίσει το ποσοστό κέρδους των λαχειοπωλών -που ήδη έχει μειωθεί- ή των πρακτορείων διανομής λαχείων και να καταργήσει τη συνεργασία με άλλους ή και ορισμένους διανομείς των λαχείων.
Μάλιστα, η σύμβαση προβλέπει ότι, αν οποιοσδήποτε τρίτος θίγεται από την πιο πάνω εξέλιξη, δηλαδή, τη μη δέσμευση του ιδιώτη παραχωρησιούχου από τις συμβάσεις που είχε το δημόσιο και τυχόν προσφύγει για υπεράσπιση των δικαιωμάτων του έναντι του παραχωρησιούχου, η τυχόν αποζημίωση που θα λάβει θα καταβληθεί από το δημόσιο. Δηλαδή, μειώνεται το ποσοστό για τους λαχειοπώλες και δεν υπάρχει καμμιά διασφάλισή τους ως εργαζόμενων.
Τέταρτον, σύμφωνα με την αιτιολογική έκθεση, τα ελάχιστα εγγυημένα εισοδήματα του δημοσίου από τη συμμετοχή του στα μεικτά κέρδη από τη διαχείριση των Κρατικών Λαχείων προβλέπονται για όλη την περίοδο της παραχώρησης στα 580 εκατομμύρια ευρώ. Κατά την έκθεση, όμως, του Γενικού Λογιστηρίου του Κράτους, τα έσοδα του Δημοσίου από τη δωδεκαετή παραχώρηση της διαχείρισης αναμένεται να ανέλθουν στο ποσό του 1.318.000.000 ευρώ, χωρίς να υπολογίζονται τα έσοδα από τη φορολόγηση των κερδών του παραχωρησιούχου.
Όμως, η ίδια έκθεση του Λογιστηρίου αναφέρει ότι το τελικό όφελος του δημοσίου από την παραχώρηση της διαχείρισης σε ιδιώτη ανέρχεται στο ποσό των 334 εκατομμυρίων ευρώ. Βεβαίως, αν τη διατηρούσε το δημόσιο, αυτό το ποσό θα ήταν 984 εκατομμύρια ευρώ. Ο κύριος Υπουργός είπε στην επιτροπή ότι το όφελος για το δημόσιο, από το τίμημα αξιοποίησης αυτών των περιουσιακών στοιχείων, θα είναι 770 εκατομμύρια ευρώ. Τελικά, τι ισχύει; Εμείς θα θέλαμε μία απάντηση, αν και ο κύριος Υπουργός δεν είναι στην Αίθουσα.
Πέμπτον, η πρόβλεψη της σύμβασης υπερισχύει κάθε άλλης ελληνικής γενικής ή ειδικής νομοθετικής ρύθμισης, εκτός εάν αποτελεί συμμόρφωση σε κοινοτική νομοθεσία. Μιλάω για το άρθρο 5 παράγραφος 4 της σύμβασης. Υπάρχει και η πρόβλεψη ότι σε περίπτωση διαφορών των συμβαλλομένων μερών σε σχέση με την ερμηνεία και εφαρμογή της σύμβασης, αυτό θα λύνεται με τη διαιτησία, όχι όμως με βάση τους κανόνες του ελληνικού δικαίου, αλλά τους δικονομικούς κανόνες του Διεθνούς Διαιτητικού Δικαστηρίου του Λονδίνου. Επιπλέον, οι αποφάσεις της διαιτησίας δεν θα υπόκεινται σε οποιοδήποτε ένδικο μέσο. Αυτό δείχνει ότι το ρυθμιστικό πλαίσιο δεν είναι υπέρ του ελληνικού δημοσίου. Συνεπώς, αυτά που αναφέρονται στην αιτιολογική έκθεση του νομοσχεδίου περί ωφελημάτων του δημοσίου μόνο ως υποκριτικά ακούγονται.
Χρυσωρυχείο, λοιπόν, είναι για τον επιχειρηματικό όμιλο η σύμβαση με τα Κρατικά Λαχεία. Τα έσοδα της παραχώρησης θα δοθούν για τη μείωση του δημοσίου χρέους, μας είπε ο κύριος Υπουργός. Εμείς ρωτούμε: Τι όφελος θα έχουν η εργατική τάξη και τα λαϊκά στρώματα; Ό,τι είχαν και από το «κούρεμα» του χρέους, που ουσιαστικά ήταν κούρεμα στους πόρους των ασφαλιστικών ταμείων και το άλλοθι της Κυβέρνησης για μείωση συντάξεων και νέο χειρότερο ασφαλιστικό, με περισσότερα χρόνια δουλειάς και λιγότερα δικαιώματα. Ήταν το κούρεμα ακόμα στους πόρους των νοσοκομείων, των πανεπιστημίων και αλλού, με συνέπειες συνολικά στη ζωή και τις ανάγκες των εργαζομένων.
Φυσικά, το χρέος δεν μειώθηκε. Από τα 305,5 δισεκατομμύρια το Δεκέμβρη του 2012, έφθασε...</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Με συγχωρείτε, κυρία Μανωλάκου, που σας διακόπτω.
Σας παρακαλώ πολύ να ειδοποιηθεί άμεσα ο Υπουργός να είναι εδώ ή να είναι εκπρόσωπος της Κυβέρνησης. Δόξα τω Θεώ, έχει και Υφυπουργό και Αναπληρωτή! Δεν μπορεί να λείπει και, μάλιστα, χωρίς την άδεια του Προεδρείου. Άμεσα να ειδοποιηθεί να έρθει, αλλιώς θα διακόψω τη συνεδρίαση.
Συνεχίστε, κυρία Μανωλάκου.</ChairmanSpeech>
<Speech><Parlmember>ΔΙΑΜΑΝΤΩ ΜΑΝΩΛΑΚΟΥ</Parlmember>: Κύριε Προεδρεύοντα, καλώς διαμαρτύρεστε, αλλά ξέρουμε ότι και η μορφή του κατεπείγοντος για διακόσμηση χρησιμοποίησε τη Βουλή. Δεν μας κάνει εντύπωση που απουσιάζει ο Υπουργός. Είτε είναι μέσα στην Αίθουσα είτε εκτός, είναι το ίδιο.
Έλεγα, λοιπόν, ότι το χρέος, όχι μόνο δεν μειώθηκε, αλλά μέσα σε ένα εξάμηνο έφθασε από τα 305 δισεκατομμύρια ευρώ στα 321 δισεκατομμύρια ευρώ. Με λίγα λόγια, ακόμα και τα έσοδα των ιδιωτικοποιήσεων θα πάνε στους τραπεζίτες, στους βιομήχανους και συνολικά στους καπιταλιστές. Για το λαό, προγραμματίζετε περαιτέρω περικοπές σε συντάξεις, επιδόματα και μισθούς. Ήδη, με τα καινοτόμα προγράμματα στους δήμους και την πεντάμηνη απασχόληση προωθείτε το μισθό των 490 ευρώ και των 427 ευρώ για τους νέους κάτω των είκοσι πέντε ετών, εξασφαλίζοντας φτώχεια και ανέχεια, μαζί με την ανεργία από τις χιλιάδες απολύσεις.
Κατά τα άλλα, προσπαθείτε να παγιδεύσετε και να αποπροσανατολίσετε το λαό μέσα από συζητήσεις και σενάρια για ένα νέο «κούρεμα» του χρέους ή ένα τρίτο δάνειο προς την Ελλάδα. 
Φυσικά, συμμετοχή και ευθύνες σ’ αυτόν τον αποπροσανατολισμό έχει και η Αξιωματική Αντιπολίτευση, αφού επιμελώς κρύβεται ότι και οι δύο τρόποι διαχείρισης του κρατικού χρέους προϋποθέτουν νέα μέτρα σε βάρος του λαού και γι’ αυτό είναι σε βάρος του. Εξάλλου, ακόμα και αυτοί που ζητούν κούρεμα, όπως οι ΗΠΑ και το Διεθνές Νομισματικό Ταμείο, ακόμα και εκείνοι που λένε για αναδιάρθρωση του χρέους και αναχρηματοδότηση με νέο δάνειο, θεωρούν δεδομένο και έχουν ομοφωνία στο ότι η οποιαδήποτε κυβέρνηση στην Ελλάδα θα συνεχίσει και θα κλιμακώσει την επιβολή των φιλομονοπωλιακών αναδιαρθρώσεων.
(Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
Αυτές οι αντιθέσεις, λοιπόν, εκδηλώνονται στα ιμπεριαλιστικά κέντρα και μεταξύ των χωρών, αλλά και στο εσωτερικό της αστικής τάξης.
Η κρίση είναι βαθιά, επιμένει και εντείνονται τα ζόρια για την αστική τάξη να τη διαχειριστεί. Δεν συμμεριζόμαστε το κλίμα που πάει να καλλιεργήσει η Κυβέρνηση τις τελευταίες ημέρες με προβλέψεις για φως στο τούνελ. Ακόμα και η αύξηση στις αφίξεις των τουριστών δεν σημαίνει βελτίωση του εισοδήματος. Αντίθετα, πάνω από το 75% του λαού μας δεν πήγε διακοπές, ενώ οι εργαζόμενοι στον κλάδο δουλεύουν για 300 ευρώ και για 400 ευρώ το μήνα και είναι ανασφάλιστοι. Οι μεγαλοξενοδόχοι, βεβαίως, έβγαλαν αρκετά, αλλά δεν ισχύει το ίδιο και για τους εργαζόμενους στον κλάδο.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Γι’ αυτό λέμε ότι μεγαλώνει η φτώχεια για τους πολλούς και συγκεντρώνεται ο πλούτος στους λίγους, που δυσκολεύονται να επενδύσουν ξανά και να έχουν κέρδη. Συνεπώς, η εκχώρηση στα μονοπώλια και τους επιχειρηματικούς ομίλους των «φιλέτων» της δημόσιας περιουσίας δίνει διέξοδο στη συσσώρευση κεφαλαίου, δηλαδή στο πρόβλημα των καπιταλιστών, εξασφαλίζοντας στους επενδυτές σίγουρα και μεγάλα κέρδη.
Εμείς καταψηφίζουμε και καταγγέλλουμε τη σύμβαση, γιατί τα λαϊκά στρώματα θα ζημιωθούν πολύπλευρα, με έμμεση αφαίμαξη φορολογίας και καλλιέργεια του τζόγου. Τα λαχεία και ο τζόγος εκμεταλλεύονται τη φτώχεια και την εξαθλίωση. Λύση για μας απέναντι στη σαπίλα του καπιταλισμού είναι η ενίσχυση της λαϊκής συμμαχίας που θα εμποδίζει τα χειρότερα μέτρα και ταυτόχρονα θα δημιουργεί προϋποθέσεις για ριζικές αλλαγές στην εξουσία και την οικονομία, με αποδέσμευση από την Ευρωπαϊκή Ένωση και λαϊκή εξουσία που μονομερώς θα διαγράψει και το χρέος, με κοινωνικοποίηση των μονοπωλίων και τα κλειδιά βέβαια της οικονομίας στα χέρια του λαού. Εκεί είναι η ελπίδα και η λύση για τα λαϊκά συμφέροντα.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ευχαριστούμε την κ. Μανωλάκου.
Κυρίες και κύριοι συνάδελφοι, έχει ολοκληρωθεί ο κύκλος ομιλιών των ειδικών αγορητών. 
Το λόγο τώρα έχουν οι εγγεγραμμένοι συνάδελφοι για έξι λεπτά, με πρώτο το Βουλευτή της Νέας Δημοκρατίας κ. Κωνσταντίνο Κόλλια.
Ορίστε, κύριε Κόλλια, έχετε το λόγο.</ChairmanSpeech>
<Speech><Parlmember>ΜΙΧΑΗΛ ΚΑΣΣΗΣ</Parlmember>: Δεν θα μιλήσουμε εμείς;</Speech>
<Speech><Parlmember>ΝΙΚΟΛΑΟΣ ΝΙΚΟΛΟΠΟΥΛΟΣ</Parlmember>: Κύριε Πρόεδρε, είμαστε και εμείς εδώ. Μήπως σας έχει διαφύγει;</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ορίστε, κύριε Νικολόπουλε;</ChairmanSpeech>
 <Speech><Parlmember>ΝΙΚΟΛΑΟΣ ΝΙΚΟΛΟΠΟΥΛΟΣ</Parlmember>: Εκ μέρους των Ανεξαρτήτων Βουλευτών.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Όχι, δεν προβλέπεται. Έχετε τη σειρά σας. Θα μιλήσετε με τη σειρά σας, ως Βουλευτής.
Ορίστε, κύριε Κόλλια, έχετε το λόγο.</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΚΟΛΛΙΑΣ</Parlmember>: Κυρίες και κύριοι συνάδελφοι, η σημασία της συμφωνίας που συζητούμε σήμερα είναι τεράστια όχι μόνο από οικονομικής πλευράς -τα οφέλη τα ανέλυσε ο εισηγητής μας- αλλά και γιατί ανοίγει μια νέα σελίδα στην αξιοπιστία της εθνικής οικονομίας μας. 
Πριν από ένα χρόνο δεν μπορούσαμε να βρούμε επενδυτές, κι όχι μόνο για τα Κρατικά Λαχεία. Σήμερα αποδεικνύεται ότι η εθνική οικονομία κερδίζει τη μάχη της φερεγγυότητας, γίνεται ελκυστική για τους επενδυτές και αυτό σημαίνει ότι σταδιακά αποκτά σταθερότητα. 
Η παρούσα συμφωνία σηματοδοτεί τη φυγή προς τα εμπρός και την τολμηρή επιτάχυνση του προγράμματος δημοσιονομικής προσαρμογής. Στέλνει μήνυμα συνέπειας στους εταίρους, μήνυμα αποφασιστικότητας στις αγορές, που ανατρέπει τις εντυπώσεις και το κλίμα της ατολμίας και της αμφιταλάντευσης. Δίνει πνοή στην πραγματική οικονομία. Και αυτό είναι που σας ενοχλεί, κυρίες και κύριοι συνάδελφοι της Αντιπολίτευσης, διότι δεν μπορείτε να τεκμηριώσετε γιατί το κράτος πρέπει να εμπορεύεται τον τζόγο. 
Τα Κρατικά Λαχεία δεν είναι δημόσιο αγαθό. Γι’ αυτό και οι αντιδράσεις σας δεν έχουν δυναμική και δεν βρίσκουν ανταπόκριση στην κοινωνία, διότι η κοινωνία γνωρίζει πολύ καλά τι συμφέροντα εξυπηρετούσε ο κρατικός τζόγος. 
Είναι κοινό μυστικό, κυρίες και κύριοι συνάδελφοι, ότι η παραμονή του κρατικού τζόγου προστατευόταν μέχρι σήμερα για να λειτουργεί ένα εκτεταμένο, ανεξέλεγκτο πλέγμα χορηγιών, που τις περισσότερες φορές δεν κάλυπτε κανέναν κοινωνικό στόχο. Είναι γνωστό ότι οι διαφημίσεις δίνονταν για να είναι όλοι ευχαριστημένοι. Είναι αποδεδειγμένες άπειρες περιπτώσεις δήθεν κερδισμένων λαχείων, τα οποία αγοράζονταν και πωλούνταν για να ξεπλυθεί «μαύρο χρήμα» και να νομιμοποιηθούν έσοδα από εγκληματικές δραστηριότητες. 
Αλήθεια, κυρίες και κύριοι συνάδελφοι, δεν θέλετε να αλλάξει τίποτα σ’ αυτό το σαθρό σύστημα, που το μόνο που παρήγε ήταν πολιτικές υπεραξίες και πελατειακές σχέσεις; 
Κυρίες και κύριοι συνάδελφοι, το κράτος δεν χρειάζεται να δραστηριοποιείται επιχειρηματικά και πολύ περισσότερο στον τζόγο. Τα έσοδα του κράτους πρέπει να προέρχονται από τη φορολογία. 
Το κράτος πρέπει και μπορεί να έχει ρόλο ρυθμιστικό και εποπτικό. Βασική αποστολή του πρέπει να είναι η πάταξη του παράνομου τζόγου, διαδικτυακού και μη, η εφαρμογή των κανόνων, η προστασία των ανηλίκων και των εθισμένων πολιτών. 
Ο ρόλος της πολιτείας πρέπει να είναι η υλοποίηση πολιτικών που θα αποφέρουν έσοδα και κοινωνικό όφελος, όπως η ελεγχόμενη και στοχευμένη αδειοδότηση νέων προϊόντων και υπηρεσιών, η ανάπτυξη του τουρισμού μέσω του gaming, ιδιαίτερα σε μεγάλα ξενοδοχεία και η θέσπιση ξεχωριστού τρόπου φορολόγησης για κάθε παίγνιο.
Κυρίες και κύριοι συνάδελφοι, σε ό,τι αφορά την απαιτούμενη επιτήρηση, η Επιτροπή Ελέγχου και Εποπτείας Παιγνίων μπορεί να τηρήσει την ευνομία και να προστατεύσει τον καταναλωτή. 
Είναι σαφές ότι στο πλαίσιο της συμφωνίας ο επιχειρηματίας που αναλαμβάνει τα Κρατικά Λαχεία οφείλει να λειτουργεί εντός του αυστηρού πλαισίου το οποίο θεσπίστηκε ως κανονισμός, ειδικά εν όψει της αποκρατικοποίησης. Τον έλεγχο τήρησης αυτού του κανονισμού αναλαμβάνει η επιτροπή που προανέφερα. 
Οφείλω να εκφράσω την ευαρέσκειά μου για το γεγονός ότι ο κανονισμός αυτός δεν προβλέπει ρυθμιστικούς κανόνες μόνο για τη νομιμότητα και την ποιότητα των υπηρεσιών στο πλαίσιο της επιχειρηματικής δραστηριότητας. Περιλαμβάνει και ρητές δεσμεύσεις, κοινωνικές δεσμεύσεις, όπως για παράδειγμα για την προστασία των ανηλίκων, αλλά και εν γένει των καταναλωτών από τον εθισμό στα τυχερά παιχνίδια.
Κυρίες και κύριοι συνάδελφοι είμαι πεπεισμένος ότι έχουμε μπροστά μας μια συμφωνία επωφελή για το ελληνικό κράτος και τους φορολογούμενους πολίτες. Είναι μια συμφωνία η οποία αποφέρει άμεσα και μακροπρόθεσμα οικονομικά οφέλη στο δημόσιο. Εκατόν πενήντα εκατομμύρια περιμένουν τη δική μας έγκριση για να εισρεύσουν στα κρατικά ταμεία, 1,3 δισεκατομμύρια ευρώ τα επόμενα δώδεκα χρόνια. Ίσως όμως το σημαντικότερο όλων είναι ότι πρόκειται για μια συμφωνία που σημαίνει βαθιές αλλαγές στην εθνική οικονομία, αλλαγές οι οποίες έχουν να κάνουν, αφ ενός με τη διεθνή εικόνα της και αφ ετέρου με εσωτερικές νοοτροπίες. Από τη μια μεριά με την κύρωση της παρούσας συμφωνίας αρχίζει ουσιαστικά η νέα φάση του Προγράμματος των Αποκρατικοποιήσεων, μια εφαρμογή που σήμερα καθίσταται δυνατή χάρη στην ανάκτηση της αξιοπιστίας της οικονομίας απέναντι στις αγορές, στους πιστωτές, στους επενδυτές. Από την άλλη μεριά έχει καταστεί σαφές ότι καμμία οικονομία δεν μπορεί να προχωρεί συγκεντρώνοντας τεράστιες αρμοδιότητες σε ένα υδροκέφαλο κράτος, το οποίο δεν διαθέτει ούτε τα οικονομικά μέσα ούτε την τεχνογνωσία για να τις διαχειριστεί. 
(Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
Είναι απολύτως αναγκαίο να αρχίσουμε να μετατοπίζουμε το βάρος, από ένα βραδυκίνητο, αναποτελεσματικό, αντιαναπτυξιακό κράτος, σε έναν υγιή και ανταγωνιστικό τομέα. 
Έχω την πεποίθηση ότι η επιτυχημένη έκβαση και τα οφέλη από αυτήν τη συμφωνία θα δώσουν το έναυσμα για μια ακόμα πιο αποφασιστική συνέχεια, μια συνέχεια με θετικά οικονομικά αποτελέσματα, με ριζικές μεταρρυθμίσεις στη λειτουργία της ελληνικής οικονομίας και κυρίως με χειροπιαστά οφέλη για το φορολογούμενο, τον εργαζόμενο, τον Έλληνα πολίτη.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ευχαριστούμε τον κ. Κόλλια. 
Το λόγο έχει τώρα η Βουλευτής του ΣΥΡΙΖΑ-Ενωτικού Κοινωνικού Μετώπου, κ. Αικατερίνη Ιγγλέζη, που είναι και πατριώτισσα μου και γι’ αυτό -με την άδεια σας, κύριοι συνάδελφοι- θα έχει και μια ιδιαίτερη μεταχείριση από το Προεδρείο.</ChairmanSpeech>
<Speech><Parlmember>ΑΙΚΑΤΕΡΙΝΗ ΙΓΓΛΕΖΗ</Parlmember>: Ευχαριστώ, κύριε Πρόεδρε και εγώ για την ιδιαίτερη μεταχείριση.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ως προς το χρόνο.</ChairmanSpeech> 
<Speech><Parlmember>ΑΙΚΑΤΕΡΙΝΗ ΙΓΓΛΕΖΗ</Parlmember>: Κυρίες και κύριοι Βουλευτές, ως νέα Βουλευτής ήρθα στο Κοινοβούλιο, σε αυτό το προπύργιο της αστικής δημοκρατίας, με την ελπίδα ότι με τις παρεμβάσεις των Βουλευτών του κόμματός μου, με τον κοινοβουλευτικό έλεγχο που θα ασκούμε, με τις τροπολογίες και τα σχέδια νόμου που θα καταθέτουμε, θα μπορέσουμε ως ένα βαθμό -όσο δηλαδή μας επιτρέπουν οι κομμένοι και ραμμένοι στα μέτρα της άρχουσας τάξης κανονισμοί που διέπουν τη κοινοβουλευτική δημοκρατία- να παρέμβουμε προς όφελος του λαού, να κάνουμε δηλαδή αυτό για το οποίο μας όρισε ο λαός σ’ αυτήν τη θέση, να είμαστε εκπρόσωποί του. 
Δυστυχώς, οι ελπίδες μου γρήγορα διαψεύστηκαν και όχι βέβαια με ευθύνη των Βουλευτών του ΣΥΡΙΖΑ, οι οποίοι υπερβάλλουν εαυτόν στην προσπάθειά τους να υπερασπιστούν τα δίκαια του λαού και των εργαζομένων, αλλά με ευθύνη της Κυβέρνησης, τρικομματικής πριν και δικομματικής σήμερα. 
Δυστυχώς, η κοινοβουλευτική διαδικασία είτε αυτή αφορά τον κοινοβουλευτικό έλεγχο όπου οι Υπουργοί απαξιώνουν να παρευρεθούν στις επίκαιρες ερωτήσεις και είτε δεν απαντούν στις ερωτήσεις -όπως η Υπουργός Τουρισμού, για παράδειγμα, η οποία απάντησε σε ερώτησή μου που κατατέθηκε στις 5 Φεβρουαρίου, στις 22 Ιουλίου, δηλαδή μετά από έξι σχεδόν μήνες και αφού επανήλθα με νέα ερώτησή μου, για να μου πει πολύ απλά ότι δεν μπορεί το Υπουργείο να μου καταθέσει τα έγγραφα τα οποία ζήτησα κι ενώ επί έξι μήνες δεν είχα καμμία απάντηση- είτε απαντούν γενικά και αόριστα είτε ακόμη όταν αυτή η διαδικασία αφορά το νομοθετικό έργο, όπως στην προκειμένη περίπτωση, έχει το λιγότερο και με τον ηπιότερο χαρακτηρισμό, απαξιωθεί από την κυβερνητική πλειοψηφία.  
Για άλλη μια φορά εν μέσω θέρους φέρνετε για κύρωση μια σύμβαση παραχώρησης –ξεπουλήματος, θα έλεγα καλύτερα- με τη διαδικασία του κατεπείγοντος, για «να πιάσουμε στον ύπνο» την Αντιπολίτευση, «να πιάσουμε στον ύπνο» το λαό, να μην αντιδράσει που ξεπουλάμε «μπιτ παρά» την περιουσία του. Δεν λέω «να πιάσουμε στον ύπνο» τα Μέσα Μαζικής Ενημέρωσης, γιατί αυτά δικά σας «παπαγαλάκια» είναι και δεν φοβάστε μήπως σας ξεφωνήσουν. 
Με την παρούσα σύμβαση, για πρώτη φορά τα Κρατικά Λαχεία περνάνε σε χέρια ιδιωτών. Τα Κρατικά Λαχεία ήταν πάντοτε ένας τρόπος να  εξασφαλίζει το δημόσιο πρόσθετα έσοδα, τα οποία διετίθεντο, κατά μεγάλο ποσοστό, σε κοινωφελείς σκοπούς. 
Αν και ιδεολογικά και πολιτικά είμαι αντίθετη με το τζόγο, τα Κρατικά Λαχεία  δεν ήταν ποτέ στην πραγματικότητα τζόγος με τη στενή έννοια. Το λαχείο δεν ήταν για το μέσο Έλληνα μόνο ένας τρόπος να δοκιμάσει την τύχη του αλλά αισθανόταν ότι με την αγορά του λαχείου προσέφερε στο κοινωνικό σύνολο. Γι’ αυτό εξάλλου είχε και μια ευρύτερη απήχηση σε ανθρώπους που δεν ήταν οι κλασικοί τζογαδόροι.  
Ο Έλληνας είχε συνδυάσει την αγορά του λαχείου με τον πλανόδιο λαχειοπώλη, ο οποίος συνήθως  ήταν άτομο με ειδικές ανάγκες, που τα έσοδα από την πώληση των λαχείων ήταν το μοναδικό εισόδημά του ή ηλικιωμένος, που προσπαθούσε με αυτήν τη δραστηριότητα να συμπληρώσει την πενιχρή ή και ανύπαρκτη σύνταξή του. 
Στη Σύμβαση Παραχώρησης ή καλύτερα ξεπουλήματος των Κρατικών Λαχείων αναφέρεται ρητά ότι ο παραχωρησιούχος δεν θα έχει καμμία υποχρέωση να χρησιμοποιήσει το δίκτυο διανομής των Κρατικών Λαχείων. Με την απαράδεκτη τακτική να φέρετε την κύρωση της εν λόγω σύμβασης με τη διαδικασία του κατεπείγοντος, δεν δώσατε την ευκαιρία στους εκπροσώπους του κλάδου των λαχειοπωλών να εκφράσουν τις απόψεις τους στην αρμόδια Επιτροπή Οικονομικών Υποθέσεων. 
Σε δημοσίευμα, όμως, έγκριτης εφημερίδας πριν από λίγες μέρες εκφράζονται οι απόψεις και οι εύλογες ανησυχίες των λαχειοπωλών. Συγκεκριμένα αναφέρεται: «Σύμφωνα με εκπρόσωπο του κλάδου, η κοινοπραξία που θα αναλάβει την εκμετάλλευση θέλει να πετάξει έξω από το δίκτυο διάθεσης τους παραδοσιακούς λαχειοπώλες και να τους αντικαταστήσει με ειδικές μηχανές, οι οποίες θα τοποθετηθούν στα πέντε χιλιάδες πρακτορεία του ΟΠΑΠ. Σήμερα, από την πώληση λαχείων το 1% το παίρνουν οι πράκτορες λαχείων και το 11% οι πλανόδιοι πωλητές. Με το νέο καθεστώς οι προμήθειες αναμένονται να μειωθούν στο 7% για το δίκτυο, με το 3,3% να πηγαίνει στους προμηθευτές.» 
Η πραγματικότητα είναι ότι το καθεστώς πώλησης των λαχείων θα αλλάξει, αν ισχύσουν όσα ήδη προβλέπει η αρμόδια Επιτροπή Ελέγχου και Εποπτείας Παιγνίων, η οποία έχει θεσμοθετήσει, τα λαχεία να μην πωλούνται από ανώνυμους  πλανόδιους  πωλητές. Αν αυτό δεν είναι αναλγησία, τότε τι είναι;  
Στερείτε από ακόμη μία ευπαθή ομάδα το ελάχιστο εισόδημά της. Μιλάτε για νέες θέσεις εργασίας και αφήνετε άνεργους ανθρώπους, που η κοινωνική τους θέση και η σωματική τους κατάσταση δεν τους επιτρέπει να κάνουν καμμία άλλη εργασία. 
Κυρίες και κύριοι της συγκυβέρνησης, ξεπουλάτε στους γνωστούς επιχειρηματίες που κάνουν βόλτες με τα Learjet τους προέδρους του ΤΑΙΠΕΔ, άλλο ένα περιουσιακό στοιχείο του ελληνικού λαού, ένα εργαλείο πολύ χρήσιμο σε εποχές οικονομικής και ανθρωπιστικής κρίσης. Τα έσοδα από τα Κρατικά Λαχεία θα μπορούσαν να χρησιμοποιηθούν για να στηρίξουν κοινωφελείς δομές, που θα πρόσφεραν μια ελάχιστη ανακούφιση σε ανθρώπους που δοκιμάζονται βάναυσα  από τις συνέπειες της μνημονιακής πολιτικής σας. Αντί αυτού, θα καταλήξουν στις τσέπες και στα σεντούκια των καπιταλιστών και ένα μικρό ποσοστό στο απύθμενο πηγάδι του χρέους. 
Η σύμβαση παραχώρησης, όπως και οι διαδικασίες με τις οποίες καταλήξατε σε αυτήν, είναι σκανδαλώδεις, όπως σκανδαλώδεις είναι και όλες οι άλλες συμβάσεις ξεπουλήματος της περιουσίας  του λαού, αρχής γενομένης από τη σύμβαση της ΑΤΕ. 
Ο ΣΥΡΙΖΑ καταψηφίζει την κύρωση αυτής της σύμβασης και θα αγωνιστεί με το λαό, για να σταματήσει την εκποίηση των «ασημικών» της χώρας στα αρπακτικά. Θα αγωνιστεί με το λαό  να βάλει τους τίτλους τέλους αυτής της τραγωδίας, που εσείς ονομάζετε «success story», μιας τραγωδίας με αναρίθμητους άνεργους, άστεγους, πεινασμένους, μας τραγωδίας με καθημερινές αυτοκτονίες ανθρώπων που βρίσκονται σε οικονομικό αδιέξοδο, μιας τραγωδίας που μετράει ανθρώπινες ψυχές θυσιασμένες στο βωμό του κέρδους. 
Ο ΣΥΡΙΖΑ δεσμεύεται ότι θα καταργήσει όλες τις σκανδαλώδεις συμβάσεις και θα επανακτήσει τη δημόσια περιουσία, τα τιμαλφή του ελληνικού λαού, για να  τα χρησιμοποιήσει ως εργαλεία για την παραγωγική ανασυγκρότηση της χώρας προς όφελος του λαού και των εργαζομένων, για τις ανάγκες των πολλών και όχι για τα κέρδη των λίγων. 
Ευχαριστώ. 
(Χειροκροτήματα από την πτέρυγα του ΣΥΡΙΖΑ-ΕΚΜ)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Το λόγο έχει ο Βουλευτής του ΠΑΣΟΚ κ. Παναγιώτης Ρήγας για έξι λεπτά.</ChairmanSpeech> 
<Speech><Parlmember>ΠΑΝΑΓΙΩΤΗΣ ΡΗΓΑΣ</Parlmember>: Κύριοι συνάδελφοι, τουλάχιστον προσωπικά θεωρούσα ότι η κρίση των τελευταίων χρόνων και τα κοσμοϊστορικά γεγονότα που συντελούνται στη χώρα μας θα μας απεγκλώβιζαν από έναν αδιέξοδο διάλογο που επί πολλά χρόνια προσδιόριζε την υστέρηση του πολιτικού συστήματος, την καθυστέρηση του δημοσίου διαλόγου, τις ιδεοληψίες και τις αγκυλώσεις του πολιτικού λόγου όλων μας. Θεωρούσα ότι θα περνούσε η εποχή που από τη μια πλευρά ό,τι κρατικό είναι καταραμένο για τους μεν, απόλυτα άριστο για τους άλλους και ό,τι ιδιωτικό το αντίστροφο. Θεωρούσα ότι θα μπαίναμε σε μια λογική όπου η επιχειρηματικότητα δεν θα ενοχοποιείτο ευθύς εξαρχής, όπου θα προσδιορίζαμε το ρόλο του κράτους ως ένα κράτος παρόν, σύγχρονο που βάζει τους κανόνες της λειτουργία της αγοράς και του ανταγωνισμού, αλλά δεν είναι κράτος επιχειρηματίας, δεν είναι κράτος τζογαδόρος, δεν είναι κράτος που ελέγχει τα πάντα. Αυτές οι μορφές οικονομίας έχουν παρέλθει. Δεν ξέρω με ποιον τρόπο κάποιοι θα τις επαναφέρουν, ειδικότερα στην Ελλάδα της Ευρωπαϊκής Ένωσης και της Ευρωζώνης. 
Παρ’ όλα αυτά θεωρώ ότι αυτό που εμείς οφείλουμε να κάνουμε είναι με κανόνες διαφάνειας να προχωρήσουμε στην όποια αποκρατικοποίηση ή ιδιωτικοποίηση έχουμε αποφασίσει να κάνουμε και όποια παραχώρηση έχουμε επίσης σχεδιάσει να κάνουμε. 
Με αυτόν τον τρόπο, λοιπόν, εγκρίνεται σήμερα από την ελληνική Βουλή η παραχώρηση του δικαιώματος στα Κρατικά Λαχεία. Αυτό που οφείλουμε να εξετάσουμε είναι η διαδικασία με την οποία γίνεται. Αν έχουμε επί της ουσίας αντιρρήσεις, να τις διατυπώσουμε. Να αφήσουμε επιτέλους αυτήν την ξύλινη γλώσσα που μπερδεύει ζητήματα αυτοκτονιών, κάνει  μια απαράδεκτη τυμβωρυχία στον πόνο του ελληνικού λαού και για οποιοδήποτε θέμα που μπορεί να ξεκινάει από το μνημόνιο και να καταλήγει στη λειτουργία του δικτύου των λαχειοπωλών να το ταυτίζουμε με αυτοκτονίες και με πόνο. Έλεος! Κάποια στιγμή ας αρθρώσουμε ένα σοβαρό λόγο ο οποίος να είναι επί της ουσίας και ο οποίος να μας δίνει τη δυνατότητα να καταλάβουμε και εμείς αν συμβαίνει κάτι ύποπτο ή κάτι παράνομο και ας σταματήσουν οι γενικόλογοι αφορισμοί του στυλ, «οι φίλοι σας επιχειρηματίες τους οποίους προστατεύουν τα μέσα ενημέρωσης, τα οποία είναι τα παπαγαλάκια σας». Στα μέσα ενημέρωσης, που έχουν αυτά τα παπαγαλάκια, σας βλέπω κάθε μέρα να είστε πρώτο τραπέζι πίστα! Αυτά, λοιπόν, τα παπαγαλάκια που καταγγέλλετε, τα αξιοποιείτε όσο μπορείτε καλύτερα. 
Αποφασίστε με ποιους είστε τελικά. Πρέπει να καταλάβετε ότι δεν μπορείτε να παραμυθιάζετε τον ελληνικό λαό μ’ αυτές τις αστείες και γενικόλογες τοποθετήσεις που κάνετε. 
Άρα, για εμάς το κρίσιμο είναι κάθε παραχώρηση που έρχεται στη Βουλή προς έγκριση να εξετάζεται επί της ουσίας, αν έχει γίνει με τους κανόνες διαφάνειας, αν έχει προστατευθεί ο ανταγωνισμός, αν υπάρχουν σκοτεινές γωνίες, αν υπάρχουν ύποπτες διατάξεις μέσα στη σύμβαση. Αν όλα αυτά δεν  υπάρχουν, όπως πιστεύουμε ότι δεν υπάρχουν στη συγκεκριμένη περίπτωση, τότε θεωρούμε ότι θα πρέπει η ελληνική Βουλή, αφήνοντας κατά μέρος τις όποιες ιδεοληψίες ή ιδεολογικές διαφωνίες και διαφορές, να προχωρήσει επί της ουσίας στην ψήφιση ή την καταψήφιση αυτών των προτάσεων. 
Θα ήθελα να πω και δυο λόγια -μολονότι μίλησα χθες- για την τροπολογία που είχα καταθέσει και την οποία στήριξε και ο Υπουργός Εργασίας κ. Βρούτσης χθες και αφορά ένα συγκεκριμένο θέμα, ένα συγκεκριμένο έργο. Θέλω να πω δυο λόγια για να μην υπάρχει κανένα ζήτημα και απορία που μπορεί εύλογα να δημιουργηθεί στους συναδέλφους.
Αφορά στην ανάθεση της επισκευής δύο δεξαμενών του Πολεμικού Ναυτικού στο Νεώριο της Σύρου. 
Δεδομένο πρώτο: Δεν υπάρχει ανταγωνιστής σε αυτόν το διαγωνισμό. Ο ανταγωνιστής που υπήρχε στην πρώτη φάση του διαγωνισμού, προσέφυγε στο εφετείο και το εφετείο αποφάσισε ότι δεν νομιμοποιείται να συμμετέχει καν στο διαγωνισμό. 
Έχουμε, λοιπόν, έναν υποψήφιο ανάδοχο, του οποίου η σύμβαση με το ελληνικό δημόσιο πήγε στο Ελεγκτικό Συνέδριο. Εκεί, για πολύ συγκεκριμένους, τυπικούς, λόγους, απορρίφθηκε με πλειοψηφία τέσσερα «κατά», τρία «υπέρ». Μέσα στους τρεις ήταν και ο πρόεδρος του Ελεγκτικού Συνεδρίου. Υπήρξε, λοιπόν, μία εντελώς τυπική και -θα έλεγα- πολύ στενής ερμηνείας προσέγγιση. Και μας δημιουργεί ένα τεράστιο πρόβλημα: 
Πρώτον, το Πολεμικό Ναυτικό κινδυνεύει να απωλέσει τις δύο δεξαμενές του, να μην επισκευαστούν, να καταρρεύσουν. 
Δεύτερον, κινδυνεύει το Νεώριο της Σύρου –η μοναδική εν ζωή βιομηχανία στον Αιγιακό κι εν γένει στο νησιώτικο χώρο- να κλείσει. Αυτά τα  χρήματα, όμως, τα οποία θα πάρει από τη σύμβαση -10 εκατομμύρια και ούτε 1 ευρώ παραπάνω όπως εξαρχής είχε συμφωνηθεί- θα χρησιμοποιηθούν για να μπορέσει να αντέξει αυτήν την περίοδο το Νεώριο της Σύρου, να μην κλείσει μία βιομηχανία και να μη μείνουν στο δρόμο πεντακόσιοι και πλέον εργαζόμενοι κι επίσης να μην καταρρεύσει η τοπική οικονομία του νησιού.
Είναι μία τροπολογία –κι ευχαριστούμε τον Υπουργό, τον κ. Στουρνάρα, που την κάνει δεκτή- που πιστεύω δεν θα βρει κανέναν αντίθετο. Επαναλαμβάνω ότι είναι μία καθαρή ιστορία, δεν κρύβει τίποτα το μεμπτό και το ύποπτο και αφορά την επιβίωση μίας βιομηχανίας στο νησιώτικο χώρο.
Σας ευχαριστώ.
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κι εμείς ευχαριστούμε τον κ. Ρήγα.
Παρακαλώ, κύριε Υπουργέ, έχετε το λόγο.</ChairmanSpeech>
<Speech><Parlmember>ΙΩΑΝΝΗΣ ΣΤΟΥΡΝΑΡΑΣ</Parlmember> (Υπουργός Οικονομικών): Ευχαριστώ, κύριε Πρόεδρε.
Στο παρόν σχέδιο νόμου θα ήθελα να κάνω μία νομοτεχνική βελτίωση η οποία έχει ως εξής: «Η έναρξη ισχύος του παρόντος νόμου άρχεται από την ψήφισή του». Αυτό για να δικαιολογήσουμε και το κατεπείγον. Αλλιώς, μέχρι να δημοσιευθεί, θα έπαιρνε αρκετές ημέρες. Την καταθέτω για τα Πρακτικά.
(Στο σημείο αυτό ο Υπουργός Οικονομικών κ. Στουρνάρας καταθέτει για τα Πρακτικά την προαναφερθείσα νομοτεχνική βελτίωση, η οποία έχει ως εξής:
(να καταχωρισθεί η σελ. 104)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ευχαριστούμε. 
Το λόγο έχει ο κ. Μαρίνος Ουζουνίδης για έξι λεπτά.</ChairmanSpeech> 
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Σας ευχαριστώ, κύριε Πρόεδρε.
Κύριε Πρόεδρε, κυρίες και κύριοι συνάδελφοι, θέλω να δείξετε λίγη κατανόηση σε κάποια θέματα, τα οποία έχουν άμεση σχέση με την περιοχή μου και με την ευκαιρία ότι παρευρίσκεται εδώ και ο Υπουργός, να κάνω κάποιες ερωτήσεις.
Κατ’ αρχάς, προχθές έκανα μία καταγγελία για την «Τουρκική Δημοκρατία της Δυτικής Θράκης». Σήμερα, βρίσκεται εδώ ο Βουλευτής του ΠΑΣΟΚ ο οποίος –όπως αναφέρεται- θα παρευρεθεί στην εκδήλωση που θα γίνει στην Κωνσταντινούπολη, παρουσία του κ. Ερντογάν. Θα ήθελα να μάθω εάν το επιβεβαιώνει ή το διαψεύδει. 
(Θόρυβος στην Αίθουσα)
Αυτά τα χαμογελάκια να τα κάνετε αλλού. Είναι ένα πολύ σοβαρό θέμα για την περιοχή μου.
(Θόρυβος στην Αίθουσα)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κύριε Ουζουνίδη, είναι άσχετο με το νομοσχέδιο.
(Θόρυβος στην Αίθουσα)</ChairmanSpeech>
<Speech><Parlmember>ΠΑΝΑΓΙΩΤΗΣ ΡΗΓΑΣ</Parlmember>: Φτάνει πια.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κύριε Ρήγα, σας παρακαλώ.
Κύριε Ουζουνίδη, κάθε φορά δημιουργείτε…</ChairmanSpeech>
<Speech><Parlmember>ΑΧΜΕΤ ΧΑΤΖΗ ΟΣΜΑΝ</Parlmember>: Δεν ντρέπεστε;</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Σας παρακαλώ, κύριε Χατζή Οσμάν.</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Θα καταθέσω για τα Πρακτικά…
(Θόρυβος στην Αίθουσα)
(Στο σημείο αυτό ο Βουλευτής κ. Ουζουνίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κύριε Ουζουνίδη, κύριε Χατζή Οσμάν, σας παρακαλώ.
Να μην καταγράφεται τίποτα στα Πρακτικά. Να μην καταγράφονται ούτε του κ. Ουζουνίδη.</ChairmanSpeech>
<Speech><Parlmember>ΑΧΜΕΤ ΧΑΤΖΗ ΟΣΜΑΝ</Parlmember>: …</Speech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: …</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κύριε Ουζουνίδη, μιλάει ο Πρόεδρος.</ChairmanSpeech> 
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Παρακαλώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Δημιουργείτε συνέχεια θέματα. Έχουμε σήμερα ένα συγκεκριμένο νομοσχέδιο. Όλη σας η μέχρι τώρα τοποθέτηση είναι εκτός νομοσχεδίου και εκτός διαδικασίας. Ό,τι θέλετε να πείτε πάνω σε αυτό, υπάρχει η κοινοβουλευτική διαδικασία. Θα κάνετε ερωτήσεις. Θα κάνετε αναφορές. Μπορείτε να ασκήσετε κοινοβουλευτικό έλεγχο, τα πάντα. 
Σας καλώ, λοιπόν, να επανέλθετε στο θέμα και να μην έχουμε άλλη παρεκτροπή, γιατί θα με αναγκάσετε να σας βάλω εντός του Κανονισμού.</ChairmanSpeech> 
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Θα σας παρακαλέσω…</Speech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Όχι, κύριε Πρόεδρε. Με συγχωρείτε πάρα πολύ. Χθες ακούγαμε μία ώρα για τον Άγιο Ευστράτιο…</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Σας παρακαλώ, κύριε Γιοβανόπουλε.</ChairmanSpeech> 
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Όχι, εγώ σας παρακαλώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Δεν ξέρω τι ακούσατε, αλλά εγώ κάνω εφαρμογή…</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Να μεταχειρίζεστε όλους τους Βουλευτές με τον ίδιο τρόπο.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Πρώτον, πήρατε το λόγο χωρίς να σας τον δώσω και είστε και Κοινοβουλευτικός Εκπρόσωπος.</ChairmanSpeech> 
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Κύριε Πρόεδρε, ….</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Σας παρακαλώ, καθίστε κάτω! 
Δεύτερον, δεν ξέρω τι ακούσατε ή τι δεν ακούσατε. Ο Κανονισμός είναι σαφής. Και είπα ότι υπάρχουν όλοι οι κοινοβουλευτικοί τρόποι να ασκήσει τα δικαιώματα του ο κ. Ουζουνίδης. 
Κύριε Ουζουνίδη, ελάτε, λοιπόν, στο θέμα.</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Ακούστε να δείτε, σας παρακαλώ…</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Όχι δεν ακούω τίποτα. Θα σας αφαιρέσω το λόγο. Σας παρακαλώ, λοιπόν…</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Δεν έχετε κανένα δικαίωμα να μου αφαιρέσετε εσείς το λόγο.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Βάσει του Κανονισμού.</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Η συμπεριφορά σας απέναντι σε Βουλευτές του ΠΑΣΟΚ είναι πολύ διαφορετική από ό,τι είναι απέναντι σε εμάς. Είστε Πρόεδρος και θα πρέπει να είστε αντικειμενικός με όλους.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Χθες…</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Κατ’ αρχάς θα πρέπει τους τουρίστες από εδώ από τη Βουλή να τους στείλετε στα σπίτια τους τη στιγμή που τους δίνετε άδεια που δεν εγκρίνεται από το Σώμα.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κύριε Ουζουνίδη, εχθές επαναφέρατε το θέμα και για άλλον Βουλευτή που δεν είναι στην Αίθουσα…</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Θα το επαναφέρω κάθε μέρα. Και επειδή ο κ. Καπερνάρος έχει πει κατ’ επανάληψη ότι δυστυχώς υπάρχουν ένα σωρό λάθη κι ένα σωρό προβλήματα με τα οποία λειτουργεί η Βουλή και επειδή δεν ακούγεται η φωνή του Έβρου και της Θράκης, θέλω κάποια στιγμή να αλλάξουμε κάποια πράγματα εδώ. 
Εγώ έχω εκλεγεί. Δεν είμαι επαγγελματίας πολιτικός. Γυρίζω στην περιοχή μου και μεταφέρω τη φωνή του απλού κόσμου από τα καφενεία. Εάν θέλετε να τα ακούσετε, εγώ θα τα πω. Εάν δεν μου δώσετε το λόγο, την ευθύνη θα την αναλάβετε εσείς. 
Είναι εδώ ο Υπουργός Οικονομικών και μας δίνεται μια μεγάλη ευκαιρία να πούμε πέντε πράγματα και εσείς δεν μας δίνετε το λόγο;</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Να πείτε για τα θέματα…</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Ξέρετε κάτι; Στη Σαμοθράκη δεν τον ενδιαφέρει τον άλλο αν πουληθούν τα Κρατικά Λαχεία ή όχι. Στη Σαμοθράκη δεν υπάρχει τρόπος να μεταφερθούν οι άρρωστοι, δεν έχει γιατρούς, δεν έχει σχολεία και θα ασχοληθώ εγώ με τα Κρατικά Λαχεία; 
Αν πάω στη Σαμοθράκη, αν πάω στα Δίκαια δεν έχουν σχολεία, δεν έχουν ΙΚΑ, δεν έχουν γιατρούς. Πότε πρέπει να τα πούμε αυτά σας παρακαλώ; 
Γυρίζω στην περιοχή μου και εκφράζουν τα παράπονα τους. Είστε υποχρεωμένος να τα ακούσετε. Από εκεί και ύστερα είμαι εκτός θέματος. Δεν γνωρίζω καλά την ελληνική και έχω ξεφύγει του θέματος! Θα το αφήσετε αυτό σε εμένα.
Κύριε Υπουργέ, συζητείται από τώρα ένα τεράστιο θέμα. Αυτό είναι το θέμα του πετρελαίου θέρμανσης. Σε λίγο καιρό επάνω στα Δίκαια αρχίζει ο χειμώνας, επάνω στο Ορμένιο αρχίζει ο χειμώνας. Κάντε κάτι για τους ανθρώπους ή δώστε τους τη δυνατότητα -δεν ξέρω- μέσω των δασαρχείων να πάνε να μαζέψουν ξύλα. Τα ξύλα, δυστυχώς, τα μεταφέρουν παράνομα από τη Βουλγαρία. Δεν καταβάλλουν ΦΠΑ. Έχετε, επομένως, και εκεί απώλειες. Γι’ αυτό ο Έβρος έχει γίνει «ξέφραγο αμπέλι». Μπαινοβγαίνει όποιος θέλει, το παραεμπόριο ανθεί και το κράτος μας έχει ένα σωρό απώλειες απ’ όλους τους τομείς. 
Οι άνθρωποι πηγαίνουν και γεμίζουν τα αυτοκίνητά τους επάνω στη Βουλγαρία. Τα βενζινάδικα όλα στον ακριτικό Έβρο, Δίκαια – Ορμένιο, έχουν κλείσει. Τα κινητά τηλέφωνα όλα -όπου έχει απώλειες και εκεί νομίζω το κράτος- πάνε και τα βγάζουν στη Βουλγαρία. Είναι πιο φθηνά εκεί. Τα αυτοκίνητά τους πάντα κυκλοφορούν με βουλγάρικες πινακίδες. Δεν πληρώνουν τέλη κυκλοφορίας στην Ελλάδα. 
Επομένως, λάβετε υπ’ όψιν αυτά τα θέματα. Ειλικρινά είναι ευκαιρία να μεταφέρουμε τα θέματα για να τα λάβετε υπ’ όψιν. Και επειδή εγώ, όπως και οι συνάδελφοι μου είμαστε καινούργιοι Βουλευτές, δεν είμαστε κατ’ επάγγελμα, δεν θέλουμε να γυρίσουμε την πλάτη στον κόσμο. Έχω κατηγορήσει τη σημερινή Κυβέρνηση. Πιστεύω ότι εσείς έχετε πολλά τρεξίματα. Έχετε, όμως, κάποιους Υφυπουργούς, κάποιους συνεργάτες. Στείλτε τους στην επαρχία, να πάνε να δούνε την περιοχή. 
Στον Έβρο -κατήγγειλα χθες- δεν είναι δυνατόν ο Υπουργός Εθνικής Άμυνας να μην πηγαίνει να επισκεφθεί τον Ελληνικό Στρατό. Δεν είναι δυνατόν ο κ. Δένδιας να πηγαίνει για δύο ώρες μόνο να βλέπει τα κέντρα κράτησης. Οι αστυνομικοί δουλεύουν χωρίς μέσα προστασίας. Είναι λογικό ότι αυτοί που έρχονται από έξω να είναι επί μέρες άπλυτοι. Έρχονται σε επαφή με τους αστυνομικούς. Είναι απλά και βασικά πράγματα.
Επομένως, αυτά θέλουμε να ακούμε, κύριοι του Πανελληνίου Σοσιαλιστικού Κινήματος, όπου ξαφνικά εμείς είμαστε υπέρ της ελεύθερης αγοράς. Ξαφνικά εσείς οι σοσιαλιστές γίνατε περισσότερο φιλελεύθεροι κι από τους καπιταλιστές; Εσείς δεν λέγατε για τη θεωρία του κράτους; 
Άλλωστε έχετε παραδείγματα από τον Άκη Τσοχατζόπουλο και από όλους αυτούς -και να τους χαίρεστε- οι οποίοι θα πρέπει να φέρουν τα κλεμμένα πίσω στον ελληνικό λαό. Όλοι  αυτοί οι σωτήρες, οι σοσιαλιστές να φέρουν τα κλεμμένα. Ο παππούς και η γιαγιά έχουν φτάσει στα όρια των 250 ευρώ, κύριε Υπουργέ Οικονομικών.
Στη βιομηχανική περιοχή Άβαντος Αλεξανδρούπολης έχουν γίνει είκοσι εργοστάσια και δεν λειτούργησε κανένα. Πού πήγαν όλα αυτά τα κλεμμένα; Επάνω στο Τρίγωνο έχει γίνει ένα εργοστάσιο, «ΤΡΙΓΩΝΟ Α.Ε.Β.Ε.». Ο κ. Αρσένης, ο κ. Τσοχατζόπουλος πήγαιναν, τα εγκαινίαζαν για να λάβουν εκεί οι άνθρωποι στρατιωτικές…</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κύριε Ουζουνίδη, έχετε φτάσει τα εννιά λεπτά.</ChairmanSpeech> 
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Ποτέ δεν λειτούργησαν αυτά.
Επομένως, αν θέλετε να μαζέψετε λεφτά, να πάτε στους κλέφτες και μετά ο υπόλοιπος κόσμος είναι διατεθειμένος να βοηθήσει και να στηρίξει –εάν θέλετε- την πολιτική σας.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Σας παρακαλώ, κύριε Ουζουνίδη.</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Πρώτα να πάτε στους απατεώνες και στους κλέφτες.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κύριε Ουζουνίδη, καταλαβαίνετε ότι σας μιλάει ο Πρόεδρος;</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Παρακαλώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Από τα έξι λεπτά που δικαιούστε, φτάσατε τα εννέα.</ChairmanSpeech>
<Speech><Parlmember>ΜΑΡΙΝΟΣ ΟΥΖΟΥΝΙΔΗΣ</Parlmember>: Σας ευχαριστώ πολύ. Ζητάω μία μεγάλη συγγνώμη.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Πάλι καλά που έχουμε και συγγνώμη. 
Το λόγο έχει ο κ. Γερμενής για έξι λεπτά.</ChairmanSpeech>
<Speech><Parlmember>ΓΕΩΡΓΙΟΣ ΓΕΡΜΕΝΗΣ</Parlmember>: Κυρίες και κύριοι της Κυβέρνησης, μας ζητάτε να κυρώσουμε τη σύμβαση παραχώρησης των Κρατικών Λαχείων. 
Ποιος όμως φέρει την ευθύνη γι’ αυτήν τη σύμβαση; Ποιος διαχειρίστηκε, διαπραγματεύτηκε, επιμελήθηκε, επέβλεψε, διαμόρφωσε για λογαριασμό του ελληνικού δημοσίου τη συγκεκριμένη σύμβαση; Ποιος άλλος, από τον μέχρι πρότινος Πρόεδρο του ΤΑΙΠΕΔ, Στυλιανό Σταυρίδη, έναν άνθρωπο που εσείς οι ίδιοι κρίνατε ως ακατάλληλο, ανεπαρκή, διεφθαρμένο, διαπλεκόμενο και προκλητικά συνδεδεμένο με τα επιχειρηματικά συμφέροντα. Είναι ένας άνθρωπος ο οποίος σε συνέντευξή του σε νορβηγική εφημερίδα έβριζε τους Έλληνες με τα πιο χυδαία λόγια. Νομίζω ότι όλοι τα διαβάσαμε σε αυτήν εδώ την Αίθουσα και δεν χρειάζεται να τα επαναλάβω. Είναι ένας άνθρωπος που πιστεύει ότι οι Έλληνες, αυτός ο λαός που έδωσε τα φώτα του πολιτισμού σε ολόκληρο τον κόσμο, έχει νοημοσύνη κάτω του μετρίου. 
Ο ίδιος είπε και κάτι άλλο πιο τραγικό, κάτι απαράδεκτο, κάτι που η Χρυσή Αυγή το έχει αντιληφθεί εδώ και χρόνια, το φωνάζει, το έχει καταγγείλει επανειλημμένα. Όμως είναι η πρώτη φορά που κάποιος κυβερνητικός υπάλληλος το δήλωσε επίσημα. Είπε ότι ονειρεύεται μία Ελλάδα χωρίς Έλληνες. Ομολόγησε τα απώτερα και βαθύτερα σχέδια που υπηρετούν οι πολιτικές σας. Είναι αληθινά τρομακτικό πώς ένας ανώτατος υπάλληλος του κράτους ομολόγησε ότι θέλετε μία Ελλάδα χωρίς Έλληνες. 
Είναι πραγματικά ένα σχέδιο που μοναδικό στόχο έχει τη γενοκτονία του λαού μας. Σκοπεύετε να αφαιρέσετε κάθε πολιτικό δικαίωμα, κάθε πραγματική εξουσία από τους γηγενείς κατοίκους αυτής της χώρας. 
Σκοπεύετε να καταντήσετε τους Έλληνες μειοψηφία στην ίδια τους την πατρίδα, άβουλους και αδύναμους να αντιδράσουν στα καπιταλιστικά σχέδιά σας. 
Το ένα σκέλος αυτού του σχεδίου είναι η λαθρομετανάστευση, το άλλο η πλήρης αποικιοποίηση της πατρίδας μας που συντελείται μέσω του μνημονίου. Από όσα έχουμε δει μέχρι τώρα, δεν αμφιβάλλουμε ότι και η ηγεσία του Υπουργείου Οικονομικών, οι κύριοι Στουρνάρας και Σταϊκούρας έχουν παρόμοιες πολιτικές αντιλήψεις. Αυτή είναι η νοοτροπία και η αντίληψη όσων κυβερνούν αυτήν τη χώρα τα τελευταία σαράντα χρόνια και είναι γνωστό ότι η νοοτροπία καθορίζει σε μεγάλο βαθμό το τελικό αποτέλεσμα. Μας κυβερνάνε άνθρωποι υπερόπτες, ξενόδουλοι. Μας κυβερνάνε άνθρωποι που αντιμετωπίζουν τους Έλληνες πολίτες ως κάτι υποδεέστερο. 
Αναρωτιέμαι πώς μπορεί μια τέτοια Κυβέρνηση με τέτοιου είδους πολιτικούς να εμπνεύσει τον ελληνικό λαό, να αναδείξει και να αξιοποιήσει τη δημιουργικότητα, την επινοητικότητα που έχει αποδείξει ο Έλληνας ότι διαθέτει ανά τους αιώνες, έτσι ώστε να επανακάμψουμε από την οικονομική καταστροφή. Πώς μπορεί να ενώσει τους Έλληνες, τις κοινωνικές τάξεις με σκοπό την πρόοδο του έθνους και την έξοδο από την κρίση; 
Στην αιτιολογική έκθεση του νομοσχεδίου λέτε ότι το ΤΑΙΠΕΔ ιδρύθηκε με μοναδικό σκοπό την αξιοποίηση της περιουσίας του ελληνικού δημοσίου. Αξιοποίηση της δημόσιας περιουσίας όμως έχει νόημα, όταν γίνεται από το ίδιο το κράτος. Όταν το κράτος αποξενώνεται για μεγάλο χρονικό διάστημα από τη διαχείριση της περιουσίας του, αυτό λέγεται στην καλύτερη περίπτωση «εκποίηση» ή στη χειρότερη «ξεπούλημα». Η Χρυσή Αυγή είναι αντίθετη στην ύπαρξη του ΤΑΙΠΕΔ, διότι η ίδρυση υπαγορεύθηκε υποχρεωτικώς ως κατοχικός, θα λέγαμε, όρος από τους δανειστές μας. Δεν είναι προς το συμφέρον της Ελλάδος και γι’ αυτό δεν το αποδεχόμαστε. 
Υπάρχουν όμως και πολύ χειρότερες καταστάσεις, ακραίες μορφές εκχώρησης της εθνικής κυριαρχίας και κατάλυση της ανεξαρτησίας του ελληνικού κράτους. Αναφέρομαι στην έκθεση του Ευρωπαϊκού Μηχανισμού Σταθερότητας, του ESM, την οποία η ελληνική Κυβέρνηση κατέχει από τον Ιούνιο του 2013 και απέκρυπτε μέχρι την περασμένη Κυριακή, οπότε και διέρρευσε στον Τύπο. Η έκθεση αυτή περιγράφει φοβερά και τρομερά πράγματα για την Ελλάδα και προτείνει τη μεταβίβαση της δημόσιας περιουσίας σε μια εταιρεία που θα έχει την έδρα της στο εξωτερικό και θα διοικείται από ξένους μάνατζερ, επιλεγμένους από τους δανειστές μας. 
Ήδη από την Τρίτη έχουμε καταθέσει αίτηση για σύγκληση της Επιτροπής Οικονομικών, προκειμένου να ενημερωθούμε επί του θέματος από τον Υπουργό κ. Στουρνάρα, αλλά περιέργως τα υπόλοιπα κόμματα της Αντιπολίτευσης σιωπούν επί του σημαντικού αυτού θέματος, με αποτέλεσμα να μην έχει συμπληρωθεί ακόμα ο αριθμός των 2/5 των μελών της επιτροπής, οπότε και να καταστεί υποχρεωτική, σύμφωνα με το άρθρο 41Α του Κανονισμού της Βουλής, η σύγκληση της επιτροπής από τον Πρόεδρο της Βουλής. 
Βεβαίως, η βαθύτερη ανάλυση των γεγονότων δείχνει ότι τόσο η δημοσίευση της φωτογραφίας του Σταυρίδη στο αεροσκάφος του Μελισσανίδη όσο και η παρουσίαση της συνέντευξής του από τα ΜΜΕ έγιναν στο πλαίσιο συντεταγμένου σχεδίου, προκειμένου να απαξιωθεί στα μάτια των πολιτών το ΤΑΙΠΕΔ και να δοθεί ο έλεγχός του σε offshore εταιρεία του εξωτερικού. 
Σύμφωνα με τα παραπάνω, μια σύμβαση που τη διαχειρίστηκε ο κ. Σταυρίδης, που τη διαχειρίστηκαν τέτοια στελέχη, δεν υπάρχει καμμία περίπτωση να την υπερψηφίσουμε. Μια σύμβαση που παραδίδει τα Κρατικά Λαχεία στα χέρια των «νταβατζήδων». Μια σύμβαση που επιβλήθηκε όχι από την ελεύθερη βούλησή μας αλλά από το μνημόνιο. Μια σύμβαση που καταργεί τον κοινωνικό χαρακτήρα των λαχείων και τα μετατρέπει σε εμπορικά. Μια σύμβαση, τέλος, που αποβλέπει στην αποπληρωμή του τοκογλυφικού χρέους προς τους δανειστές και από κανένα στοιχείο δεν προκύπτει ότι θα δημιουργήσει νέες θέσεις εργασίας. Είναι για εμάς απαράδεκτο και το καταψηφίζουμε.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ευχαριστούμε τον κ. Γερμενή. 
Πριν δώσω το λόγο στον κ. Νικολόπουλο, θα ήθελα να κάνω μια ανακοίνωση. 
Οι Βουλευτές του ΣΥΡΙΖΑ-ΕΚΜ αιτούνται ονομαστικής ψηφοφορίας, σύμφωνα με το άρθρο 72 του Κανονισμού. Η ψηφοφορία θα διεξαχθεί μέχρι τις 15:00’ σήμερα. 
Κύριε Υπουργέ, έχουν μείνει άλλοι δύο ομιλητές. Θα ήθελα να παρακαλέσω να ολοκληρωθεί ο κατάλογος των ομιλητών για να πάρετε εσείς μετά το λόγο. 
Ευχαριστώ πολύ. 
Ορίστε, κύριε Νικολόπουλε, έχετε το λόγο.</ChairmanSpeech>  
<Speech><Parlmember>ΝΙΚΟΛΑΟΣ ΝΙΚΟΛΟΠΟΥΛΟΣ</Parlmember>: Κύριοι συνάδελφοι, είμαι υποχρεωμένος να εκφράσω από το Βήμα τη διαμαρτυρία της Κοινοβουλευτικής Ομάδας των Ανεξαρτήτων Βουλευτών. Διότι από την ημέρα που ο Πρόεδρος της Βουλής έλαβε την επιστολή μας για τη συγκρότηση της Ομάδος μέχρι και σήμερα ετηρείτο ό,τι προβλέπεται από τον Κανονισμό της Βουλής.
Όπως θα διαπιστώσετε από το πινάκιο –και θα το καταθέσω και στα Πρακτικά- του Προεδρείου, αμέσως μετά τα κόμματα που βρίσκονται στη Βουλή των Ελλήνων, υπάρχει χώρος εγγραφής και για τους Ανεξάρτητους Βουλευτές. Άλλωστε και χθες κατά τη νομοθετική εργασία αυτή ήταν η συνεννόηση. Ουδέποτε δε, έχει δοθεί επιστολή, γιατί δεν χρειάστηκε και δεν ζητήθηκε για το ποιος εξουσιοδοτείται. 
(Στο σημείο αυτό ο Βουλευτής κ. Νικόλαος Νικολόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Όσον αφορά το θέμα που συζητάμε, θα μπορούσε πράγματι, όπως αρκετοί συνάδελφοι από την Κοινοβουλευτική Ομάδα των Ανεξάρτητων Βουλευτών μου είπαν, να γίνει μια γόνιμη συζήτηση. Δηλαδή, να συζητηθεί ακόμα και το ενδεχόμενο να αποκρατικοποιηθούν τα Κρατικά Λαχεία. 
Ειλικρινά όμως υπάρχει κάποιος, όχι στο Κοινοβούλιο μόνο, αλλά προπαντός έξω στο λαό, που εμπιστεύεται αυτήν την Κυβέρνηση, που μπορεί να της δώσει τα «Άγια Δισκοπότηρα», που μπορεί να της δώσει τον ιδρώτα, την περιουσία του ελληνικού λαού; 
Αλήθεια, υπάρχει κάποιος στο χώρο της λαϊκής, της κοινωνικής Κεντροδεξιάς που πιστεύει ότι ο γενάρχης αυτής της παράταξης, όταν μαζί με όλες τις πολιτικές δυνάμεις –από τα Αριστερά μέχρι τα Δεξιά- έκανε τα Κρατικά Λαχεία, τον ΟΠΑΠ, το έκανε για να βρεθούν κάποιοι επιχειρηματίες κι έτσι αυτό το τζογάρισμα να γίνει υπέρ εκείνων; 
Όσο κι αν σας είναι βαρετά και ενοχλητικά αυτά τα θέματα, εμείς, το Χριστιανοδημοκρατικό Κόμμα θα είναι εδώ για να «ξύνει» λίγο τη συνείδηση αυτής της παράταξης και για να της λέει να πάει να δει, όταν ήρθε στη Βουλή τότε η σκέψη να έχουμε Κρατικά Λαχεία και να γίνει ο ΟΠΑΠ, ποια ήταν η ιδέα, ποια ήταν τα αποτελέσματα και γιατί έγιναν. Έγιναν για να κερδίσει κάποιος ή γιατί τότε η φτωχή χώρα έπρεπε να αποκτήσει υποδομές, όπως γήπεδα και γυμναστήρια σε χωριά και σε πόλεις; 
Κυρίες και κύριοι συνάδελφοι, εσείς τι πιστεύετε; Ότι ο ιδιώτης θα φτιάχνει γήπεδα; Και θα πηγαίνουμε εσείς και εγώ, μεταφέροντας την αγωνία των νέων παιδιών που δεν θέλουν να μπλέξουν στα ναρκωτικά και θα του λέμε «από τα κέρδη σου κάνε κάτι»; Όχι καλέ!
Προχθές ο κ. Σγουρός έδωσε 20 εκατομμύρια ευρώ σ’ αυτόν τον ιδιώτη -στον ίδιο ιδιώτη- που πήρε μια ιστορική, ένδοξη ποδοσφαιρική ομάδα. Του έδωσε 20 εκατομμύρια ευρώ για να αποκτήσει η ομάδα γήπεδο. Έκανα ερώτηση, έκανα δήλωση. Ρώτησα: Μπορούν όλοι οι περιφερειάρχες να κάνουν άραγε το ίδιο στις δικές τους προσφυγικές γειτονιές; Εν πάση περιπτώσει, μπορούν να κάνουν το ίδιο για μια ανώνυμη εταιρεία, που είπε -και το ξέρουν όλοι- «για να μην πληρώσω τα χρέη μου, υπάρχει αυτός ο τρόπος»; 
Επίσης, μαθαίνουμε κάθε ημέρα ότι ο κ. Στουρνάρας μπορεί να βρίσκει πολλούς τρόπους. Και δεν είναι μόνο το άρθρο 70 -για το οποίο δεν πήραμε ποτέ απάντηση, για να δούμε ποιοι είναι αυτοί στους οποίους διέγραψε φόρους- αλλά και χθεσινά, προχθεσινά στοιχεία. Να δούμε πώς γίνεται. 
Επανέρχομαι και ρωτάω: Μήπως ξεχάσατε όλα αυτά τα χρόνια πόσα ιδρύματα πάτησαν στα πόδια τους από τα Κρατικά Λαχεία και από τα υγραέρια; Αυτή ήταν η φιλοσοφία των κλασικών πολιτικών, όχι των «μαϊμού», αλλά των κανονικών πολιτικών, εκείνων που ήθελαν να θεραπεύσουν τις ανάγκες του λαού.
Ήμουν προχθές περιοδεία στη Σπάρτη. Μου είπε ο μητροπολίτης ότι θέλει 1.200.000 ευρώ για τα δεκατρία ιδρύματα που συντηρεί η Μητρόπολη. Σε αυτούς τους χαλεπούς καιρούς ποιος δεν καταλαβαίνει ότι πράγματι το ισοζύγιο πια είναι ό,τι είναι και στη Μητρόπολη Καλαβρύτων και σε άλλες μη εκκλησιαστικού χαρακτήρος τέτοιες πρωτοβουλίες. Του είπα: Δεσπότη μου, τι να σου πω τώρα; Να σου πω ότι θα πάω και θα παρακαλέσω, όπως κάποτε γινόταν, από τα Κρατικά Λαχεία να στείλουν μερικά λεφτά για το άσυλο ανιάτων, για το γηροκομείο, για τα αυτιστικά παιδιά, για το Χαμόγελο του Παιδιού;
Αλήθεια, εσείς που θα ψηφίσετε σήμερα, πιστεύετε ότι θα πάτε στον ιδιώτη, στον επιχειρηματία ή στον κ. Σταυρίδη, ο οποίος εκπροσωπεί το ήθος αυτής της Κυβέρνησης και θα του πείτε ότι θα βγουν έξω από τα ιδρύματα; Θα βγουν έξω όλοι αυτοί οι άνθρωποι, οι οποίοι χρειάζονται τη συμπαράστασή μας και που κάποτε, επειδή δεν είχε αλλιώς πώς το κράτος, έφτιαξε τα Κρατικά Λαχεία.
Κι εσείς σήμερα θα ψηφίστε. Γιατί; Αλήθεια, νιώθετε ότι ρωτάνε τη γνώμη μας σήμερα εδώ ή ότι είναι μία περιττή, βαρετή διαδικασία και μάλιστα τόσο βαρετή που ο κ. Στουρνάρας κουράστηκε να παρακολουθεί αυτήν τη συζήτηση, αφού δεν έχει κανένα νόημα, αφού ψηφίσετε-δεν ψηφίσετε την έχει υπογράψει ο κ. Σταυρίδης; 
Γι’ αυτό και ο Υπουργός έλειπε για κάμποση ώρα από την Αίθουσα.  Άλλωστε, δεν είναι και κοινοβουλευτικός. Μπορεί και να απεχθάνεται όλο τούτο. Μπορεί να νιώθει όπως νιώθει ο κ. Σταυρίδης για όλους εσάς, για όλους εμάς, για όλους τους Έλληνες, ότι εμείς δεν έχουμε κρίση και μυαλό για να διαπραγματευτούμε με τον κ. Μελισσανίδη! Και, άρα, αφού δεν έχουμε κρίση και νου, τι νόημα έχει να κουβεντιάσουμε; Γι’ αυτό και η διαδικασία γίνεται τόσο γρήγορα. Γι’ αυτό και ο κ. Στουρνάρας είπε: «Παιδιά, από σήμερα θα ισχύσει». Δεν πρέπει να χάνει δευτερόλεπτο!
Έκπληκτος άκουσα -είμαι είκοσι πέντε χρόνια Βουλευτής- τον κ. Στουρνάρα να λέει ότι για να καταλάβετε πόσο επείγον είναι το θέμα, ο νόμος θα ισχύσει από σήμερα, ώστε να πάνε τα κέρδη εκεί που πρέπει, χωρίς να περιμένουμε ΦΕΚ, χωρίς να περιμένουμε ό,τι περιμένουμε για τις άλλες περιπτώσεις και ότι εδώ είναι εξαιρετικά επείγοντα τα θέματα. 
Για ποιους όμως είναι επείγοντα; Όχι για εκείνους που ζουν μέσα από τους κάδους, αλλά για εκείνους που πετάνε με τα αεροπλάνα, με τα ελικόπτερα, οι οποίοι καμαρώνουν και έχουν το θράσος να ρωτάνε εμάς γιατί τους παρεξηγήσαμε. 
Σας ευχαριστώ πολύ. 
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Κι εμείς ευχαριστούμε τον κ. Νικολόπουλο. 
Επειδή, κύριε συνάδελφε, πρώτον, καταθέσατε για τα Πρακτικά το δελτίο της συνεδρίασης, κι εσείς το ξέρετε ότι στους Ανεξάρτητους Βουλευτές δεν αναφέρεται κανείς εκπρόσωπος.</ChairmanSpeech>
<Speech><Parlmember>ΝΙΚΟΛΑΟΣ ΝΙΚΟΛΟΠΟΥΛΟΣ</Parlmember>: Αυτό δεν είναι ευθύνη δική μας.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Με συγχωρείτε πάρα πολύ. 
Δεύτερον, εγώ τηρώ –όπως ξέρετε και από παλιότερή μου θητεία στις επιτροπές- απαρέγκλιτα τον Κανονισμό. Από τη στιγμή που δεν έχει οριστεί εκπρόσωπος, δεν μπορώ να παρεκκλίνω του Κανονισμού και γι’ αυτό είχατε οποιαδήποτε ανοχή.</ChairmanSpeech> 
<Speech><Parlmember>ΝΙΚΟΛΑΟΣ ΝΙΚΟΛΟΠΟΥΛΟΣ</Parlmember>: Κύριε Πρόεδρε, φαντάζομαι ότι ο πατριώτης του κ. Σαμαρά, ο γενικός διευθυντής, θα πάρει τα μέτρα του.</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Δεν ξέρω τι κάνει ο γενικός διευθυντής.</ChairmanSpeech> 
<Speech><Parlmember>ΝΙΚΟΛΑΟΣ ΝΙΚΟΛΟΠΟΥΛΟΣ</Parlmember>: Στους προηγούμενους που δεν ήταν από το χώρο της Νέας Δημοκρατίας ο κ. Θεοδωρόπουλος δεν το έκανε αυτό.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Εντάξει, δεν είναι λόγος να αντιδικούμε. 
Πάντως, σας εξηγώ ότι τηρώ προς όλες τις κατευθύνσεις απαρέγκλιτα τον Κανονισμό.</ChairmanSpeech> 
<Speech><Parlmember>ΝΙΚΟΛΑΟΣ ΝΙΚΟΛΟΠΟΥΛΟΣ</Parlmember>: Απλά να ξέρετε ότι αυτό το λάθος μπορεί να είναι λίγο ενοχλητικό.</Speech> 
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ο κ. Βεσυρόπουλος έχει το λόγο για έξι λεπτά.</ChairmanSpeech> 
<Speech><Parlmember>ΑΠΟΣΤΟΛΟΣ ΒΕΣΥΡΟΠΟΥΛΟΣ</Parlmember>: Κυρίες και κύριοι συνάδελφοι, άκουσα με μεγάλη προσοχή τους εισηγητές των κομμάτων, σε σχέση με την κύρωση της σύμβασης που συζητάμε σήμερα. Η σύμβαση για την παραχώρηση της εκμετάλλευσης των Κρατικών Λαχείων είναι απότοκος του διαγωνισμού που ολοκληρώθηκε με όλες τις νόμιμες διαδικασίες. 
Ορισμένοι, μη έχοντες επιχειρήματα, έχουν επικεντρώσει την κριτική τους στη διαδικασία του κατεπείγοντος. Δείχνουν να μην έχουν αντιληφθεί την προσπάθεια που κάνει η χώρα και τις συνθήκες κάτω από τις οποίες γίνεται η προσπάθεια. Συμπεριφέρονται με όρους φοιτητικής συνέλευσης σε αμφιθέατρο. Το γιατί έρχεται με τη διαδικασία του κατεπείγοντος είναι το ερώτημα που τίθεται για να καλυφθούν οι μικροπολιτικές σκοπιμότητες και η ανυπαρξία αξιόπιστης, ρεαλιστικής, εναλλακτικής πρότασης για την αξιοποίηση της δημόσιας περιουσίας αλλά και για την ίδια τη χώρα.
Η απάντηση σε αυτό το ερώτημα είναι πολύ απλή. Είναι τόσο απλή και ορατή όσο και τα προβλήματα της χώρας που μόνο εσείς προσποιείστε ότι δεν βλέπετε. Πρέπει να εισρεύσουν στα ταμεία του κράτους τα 190 εκατομμύρια ευρώ, που είναι η εφάπαξ καταβολή που υποχρεούται να κάνει το κοινοπρακτικό σχήμα το οποίο θα αναλάβει την εκμετάλλευση των Κρατικών Λαχείων.
Η χώρα έχει ανάγκη από αυτά τα χρήματα, από κάθε διαθέσιμο πόρο. Μόλις χθες έγινε αγώνας δρόμου για να βρεθούν 30 εκατομμύρια ευρώ, προκειμένου να φιλοξενηθούν περισσότερα παιδιά στις κοινωνικές δομές, στους παιδικούς και βρεφονηπιακούς σταθμούς. 
Κάποιοι είναι σαφές ότι δεν αντιλαμβάνονται πού βρισκόμαστε, το μέγεθος της προσπάθειας που κάνει η χώρα. Εκτός από την αποτυχία της Κυβέρνησης, είχαν επενδύσει στην κοινωνική αναταραχή, στις κοινωνικές συγκρούσεις. Τίποτα από όλα αυτά δεν επαληθεύεται. Οι προσδοκίες τους απέχουν από την πραγματικότητα. Οι πολίτες επιδεικνύουν μεγάλη ωριμότητα. Αντιλαμβάνονται ότι ο πολιτικός τυχοδιωκτισμός και ο λαϊκισμός δεν αποτελούν εναλλακτική λύση. Δεν μπορείτε να αποτελείτε εναλλακτική λύση, όταν οι επιλογές σας απομονώνουν την Ελλάδα διεθνώς. Δεν μπορείτε να αποτελείτε εναλλακτική λύση, όταν υπόσχεστε ότι θα κάνετε προσλήψεις στο δημόσιο. 
Αλήθεια, σε ποιους απευθύνεστε; Στους επίορκους που άρχισαν επιτέλους να τίθενται εκτός του δημοσίου; Σε αυτούς που έχουν κάνει χρήση πλαστών τίτλων σπουδών και πιστοποιητικών; Μήπως απευθύνεστε στο ένα και πλέον εκατομμύριο ανέργων του ιδιωτικού τομέα; Γιατί, για όλους αυτούς δεν έχετε πει ποτέ τίποτα, δεν έχετε προτείνει τίποτα. Αντίθετα, έχετε πει «όχι» σε διαρθρωτικές αλλαγές και μεταρρυθμίσεις που μπορούν να δώσουν ελπίδα για ένα καλύτερο αύριο.
Κυρίες και κύριοι συνάδελφοι, η αξιοποίηση της δημόσιας περιουσίας δεν αποτελεί ξεπούλημα. Αντίθετα, η φθορά, η παρακμή και τα βάρη που συσσωρεύει η αδράνεια στην αξιοποίηση της δημόσιας περιουσίας συνιστούν ανευθυνότητα, στερούν έσοδα από το δημόσιο. Αντιστρατεύονται το δημόσιο συμφέρον, αφού επιβαρύνουν τους πολίτες. 
Κυρίες και κύριοι συνάδελφοι, ουσιαστικά πρόκειται για την πρώτη αποκρατικοποίηση στο χώρο των τυχερών παιχνιδιών. Έγινε με απόλυτα διαφανείς όρους και συνθήκες. 
Η σύμβαση παραχώρησης είναι δωδεκαετής. Περιλαμβάνει την παραγωγή, λειτουργία, κυκλοφορία, προώθηση και διαχείριση των Κρατικών Λαχείων. Η διαδικασία ολοκληρώθηκε όπως προβλέπει ο νόμος και σήμερα έρχεται για κύρωση στη Βουλή η σύμβαση παραχώρησης. Θυμίζω ότι το ΤΑΙΠΕΔ είχε ως υποχρέωση να παράσχει ενημέρωση στη Βουλή για την αξιοποίηση της δημόσιας περιουσίας. Το γεγονός ότι έρχεται προς συζήτηση και ψήφιση στη Βουλή αυτή η σύμβαση με πρωτοβουλία της Κυβέρνησης αποδεικνύει ότι δεν φοβόμαστε, γιατί σε όλη αυτήν τη διαδικασία αποτυπώνονται και η διαφάνεια και η νομιμότητα. Κυρίως, όμως, αποτυπώνεται η δική μας ευθύνη να προχωρήσουμε στην αξιοποίηση της δημόσιας περιουσίας με όρους δημοσίου συμφέροντος.
Το συνολικό όφελος για το δημόσιο υπολογίζεται σε 524 εκατομμύρια ευρώ. Υπάρχουν, όμως, και οι διασταλτικές εκτιμήσεις του ΤΑΙΠΕΔ που προβλέπουν συνολικό όφελος άνω του 1 δισεκατομμυρίου ευρώ για το δημόσιο σε ένα χρονικό ορίζοντα δωδεκαετίας, όσο δηλαδή διαρκεί και η σύμβαση παραχώρησης. 
Υπάρχουν και άλλα ανταλλάγματα με θετικό πρόσημο, αντισταθμιστικά οφέλη με βραχυχρόνιο και μακροχρόνιο ορίζοντα. Στα πρώτα εντάσσονται οι νέες θέσεις εργασίας, οι οικονομίες κλίμακος για το δημόσιο. Στα δεύτερα εντάσσεται ο εκσυγχρονισμός στη λειτουργία των Κρατικών Λαχείων, κάτι που θα δημιουργήσει υπεραξία, όταν αυτά περιέλθουν εκ νέου στο δημόσιο μετά τη λήξη της σύμβασης παραχώρησης. Τότε είναι βέβαιο ότι μία μελλοντική σύμβαση παραχώρησης θα αποφέρει περισσότερα έσοδα από την υπάρχουσα.
Από εκεί και πέρα, κυρίες και κύριοι συνάδελφοι, είναι δεδομένο ότι το κράτος δεν απεμπολεί το ρυθμιστικό του ρόλο. Το κράτος είναι αυτό που θέτει τους κανόνες και το πλαίσιο λειτουργίας. Η Επιτροπή Ελέγχου και Εποπτείας Τυχερών Παιγνίων είναι αυτή που θα συνεχίσει να ελέγχει εάν τηρείται το θεσμικό και νομικό πλαίσιο. Το επιχειρηματικό σχήμα που θα αναλάβει την εκμετάλλευση των Κρατικών Λαχείων θα είναι υποχρεωμένο να παραδίδει ό,τι στοιχεία του ζητούνται από την επιτροπή.
Επιτρέψτε μου να αναφερθώ σε κάποια σημεία που δείχνουν ότι με αυτήν τη σύμβαση υπηρετείται το δημόσιο συμφέρον. Θα εισρεύσουν 190 εκατομμύρια ευρώ άμεσα στα δημόσια ταμεία. Το 30% του μεικτού κέρδους θα πηγαίνει σε ετήσια βάση στο ελληνικό δημόσιο. Το 20% των ετήσιων καταβολών προς το ελληνικό δημόσιο θα διατίθεται για κοινωνικούς σκοπούς, θα αποτελεί πηγή χρηματοδότησης για κοινωνικά και προνοιακά ιδρύματα, για κοινωνικούς φορείς με αυξημένες ανάγκες. Τα ανείσπρακτα κέρδη θα συνεχίσουν να αποδίδονται στο ελληνικό δημόσιο.
Η σύμβαση παραχώρησης διέπεται από το ελληνικό δίκαιο. Το λέω, γιατί όλο αυτό το διάστημα ακούγαμε πολλά που δεν ανταποκρίνονται στην πραγματικότητα και αφορούν θεωρίες συνωμοσίας, στις οποίες αρέσκονται ορισμένοι ελλείψει επιχειρημάτων και ιδεών. 
Κυρίες και κύριοι συνάδελφοι, κάποιοι ακόμη και σήμερα κάνουν ό,τι μπορούν για να αποθαρρύνουν επενδυτές. Ενίοτε τους απειλούν ή και υποθάλπουν ακραίες και βίαιες ενέργειες.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ολοκληρώνω, κύριε Πρόεδρε.
Οι πολίτες θέλουν να αρχίσει και πάλι να κινείται η αγορά και να δημιουργηθούν νέες θέσεις εργασίας. Θέλουν αυτά τα πρώτα δείγματα ανάκαμψης να γίνουν περισσότερο ορατά, γι’ αυτό και γυρίζουν την πλάτη στα κηρύγματα διχασμού, στις ακρότητες και στο λαϊκισμό. 
Η Ελλάδα έκανε μία επιλογή εδώ και πάρα πολλά χρόνια: να είναι μία δημοκρατία δυτικού τύπου, να έχει μία ελεύθερη οικονομία, να αποτελεί μέλος της Ευρωπαϊκής Ένωσης, να ενδυναμώνει τις παραδοσιακές σχέσεις φιλίας, συνεργασίας με τους συμμάχους της και να αποτελεί παράγοντα σταθερότητας και ασφάλειας στην περιοχή. 
Η επιλογή αυτή επιβεβαιώνεται όποτε χρειάζεται, όποτε παρίσταται ανάγκη. Η δική σας οπτική είναι η οπτική του χθες, ενός χθες που έχει δυσανεξία απέναντι στο αύριο και γνωρίζει ότι δεν μπορεί να συνυπάρξει μαζί του. Εμείς έχουμε αποφασίσει να πάρουμε την ευθύνη και να οδηγήσουμε τη χώρα στο αύριο με σταθερά βήματα μακριά από το λαϊκισμό και τις πρακτικές του παρελθόντος.
Η θετική μου ψήφος στην κύρωση της σύμβασης είναι δεδομένη.
Σας ευχαριστώ. 
(Χειρoκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Εμείς ευχαριστούμε τον κ. Βεσυρόπουλο.
Ολοκληρώνεται ο κατάλογος των ομιλητών με την τελευταία ομιλήτρια, τη Βουλευτή του ΣΥΡΙΖΑ-Ενωτικού Κοινωνικού Μετώπου κ. Ηρώ Διώτη.</ChairmanSpeech>
<Speech><Parlmember>ΗΡΩ ΔΙΩΤΗ</Parlmember>: Ευχαριστώ, κύριε Πρόεδρε.
Κυρίες και κύριοι Βουλευτές, το ΤΑΙΠΕΔ, το ταμείο ξεπουλήματος, δηλαδή, της δημόσιας περιουσίας είναι ένα ακόμα «success story» αυτής της μοναδικής Κυβέρνησης, ένα ταμείο ιδιωτικοποίησης όλων των πόρων του ελληνικού κράτους και της όποιας ελπίδας για ανάκαμψη αύριο υπό τον ελληνικής εμπνεύσεως καμουφλαρισμένο τίτλο «περί αξιοποίησης περιουσίας», εννοώντας φυσικά αξιοποίηση από ιδιώτες. 
Ιδιωτικά τζετ πάνε και έρχονται, όπου ο επιχειρηματίας-ιδιοκτήτης του τζετ από τη μία, εξυπηρετεί τον πρόεδρο του ΤΑΙΠΕΔ, επιχειρηματία τάδε, «ταδόπουλο», με το αεροπλάνο του, και ο επιχειρηματίας-πρόεδρος του ΤΑΙΠΕΔ πουλά μία μεγάλη κρατική επιχείρηση στον επιχειρηματία που τον πηγαινοφέρνει με το τζετ. Απλά πράγματα, made in Greece! 
Πολλοί, απ’ ό,τι φαίνεται, «ζούνε το μύθο τους στην Ελλάδα», όπως λέει και η γνωστή διαφήμιση για τον τουρισμό. Κατόπιν, μόλις τελειώνει η δουλειά, business as usual, αλλάζει ο πρόεδρος του ΤΑΙΠΕΔ και έρχεται κάποιος άλλος και η ζωή συνεχίζεται στον ίδιο ρυθμό.
Απώτερος σκοπός της Κυβέρνησης είναι να πουλήσει την ελληνική περιουσία και να «την κάνει» για άλλη γη, για άλλα μέρη. Μετά τον ΟΠΑΠ, που πουλήθηκε με την παραπάνω καθ’ όλα αξιοσέβαστη διαδικασία, πουλιέται τώρα στον ΟΠΑΠ μέσα σε λίγες μέρες το υπόλοιπο του κρατικού τζόγου. Προσωπικά, διαφωνώ με τον τζόγο κάθε μορφής, αλλά η κουβέντα εδώ είναι γενικότερη, γιατί η ουσία είναι η δημόσια περιουσία. Όπως εξάλλου λέει και η αιτιολογική έκθεση, για την εκτίμηση της σημασίας της παραχώρησης για το ελληνικό δημόσιο, θα πρέπει να ληφθούν υπ’ όψιν κατ’ αρχάς παράγοντες αναγόμενοι στο γενικότερο εθνικό και δημόσιο συμφέρον, όπως είναι η υλοποίηση του Προγράμματος Αποκρατικοποιήσεων και Αξιοποίησης της Ιδιωτικής Περιουσίας του Ελληνικού Δημοσίου με απώτερο στόχο την αποπληρωμή του δημοσίου χρέους. Μάλιστα. Εθνικό και δημόσιο συμφέρον, λοιπόν, για την Κυβέρνηση είναι η πώληση της επικράτειας και του δημόσιου στο σύνολό του, ώστε να μην έχει πια περιεχόμενο η λέξη «δημόσιο συμφέρον». Γιατί ποιο θα είναι το δημόσιο συμφέρον, όταν όλα θα είναι ιδιωτικά; 
Ταυτόχρονα, παραβιάζονται και στοιχειώδεις κανόνες της ελεύθερης αγοράς, που λειτουργεί και ανταγωνίζεται και αυτορρυθμίζεται, όπως «λιβανίζει» τόσα χρόνια ο νεοφιλελευθερισμός και εσείς μαζί. Ούτε αυτό δεν συμβαίνει, διότι όπως λέει η σύμβαση, το ελληνικό δημόσιο δεσμεύεται ότι τουλάχιστον για τη διάρκεια της σύμβασης παραχώρησης δεν θα χορηγήσει οποιεσδήποτε περαιτέρω παραχωρήσεις ή άδειες ή άλλα δικαιώματα λειτουργίας αναφορικά με λαχεία, βασιζόμενα σε κλήρωση ή στιγμιαία λαχεία, ούτε θα λειτουργήσει το ίδιο τέτοια λαχεία. Δηλαδή, πουλάμε στους φίλους που μας κάνουν βόλτες με τα τζετ και δεν επιτρέπουμε ούτε στον εαυτό μας ούτε σε κανέναν άλλον να ασκήσει αυτό το επάγγελμα. Μονοπώλιο που λένε. Φυσικά, η ωφέλεια του ελληνικού δημοσίου από την πώληση της περιουσίας του είναι αστεία και μπορούμε να βάλουμε το γενικό τίτλο «στην υγεία του κορόιδου!». Εν προκειμένω το κορόιδο είναι ο ελληνικός λαός.
Η ωφέλεια δεν είναι σημαντική ούτε στον οικονομικό τομέα ούτε και σε κανέναν άλλον, διότι βεβαίως στην υπόθεση της πώλησης της δημόσιας περιουσίας το σημαντικό ζήτημα δεν είναι το οικονομικό, αλλά το ότι δεν θα έχεις πια ως πολιτεία κανένα περιθώριο να ασκήσεις κανενός είδους κοινωνική πολιτική, διότι κοινωνική πολιτική, κύριε Υπουργέ, κάνεις όταν έχεις δημόσια περιουσία, σχολεία, νοσοκομεία, ασφαλιστικά ταμεία, ενέργεια, νερά, δρόμους, μέσα μαζικής μεταφοράς, δάση. 
Αν δεν έχεις τίποτα, είσαι απλά Υπουργός και Κυβέρνηση εκπρόσωπος του ιδιωτικού τομέα που δουλεύεις για τα συμφέροντά του, όπως πολύ ειλικρινά εξομολογήθηκε σε κάποιο κανάλι ο Υπουργός Υγείας. Και όχι ότι δεν το ξέραμε αυτό, αλλά οι ομολογίες έχουν πάντα την αξία τους. 
Άλλωστε, αυτή η ομολογία του επιβεβαιώνεται και με την κατάθεση της τροπολογίας του Υπουργείου Υγείας, που καταθέσατε για τον ΕΟΠΥΥ. 
Στο ν.4172 είχαμε διαφωνήσει έντονα με το να αναθέτει η Κυβέρνηση σε ιδιωτικές ελεγκτικές εταιρείες τον οικονομικό έλεγχο του ΕΟΠΥΥ και των δράσεών του φυσικά. 
Συνεχίζετε να οργανώνετε με έναν απαράδεκτο τρόπο τους ελέγχους που είναι αναγκαίοι, αλλά που χρειάζεται και πρέπει να γίνονται από δημόσιους φορείς ελέγχου με ουσιαστικά, επιστημονικά κριτήρια. 
Άλλωστε, αυτό είχε γίνει στο παρελθόν από εργαζόμενους που δούλευαν στο ΙΚΑ και μάλιστα με πολύ υψηλά αποτελέσματα. Είχαν μαζέψει αρκετά λεφτά στον κρατικό κορβανά. 
Ο τελικός σας, λοιπόν, στόχος μέσα από αυτά τα συστήματα είναι να επιβαρύνετε σε τελική ανάλυση ακόμη περισσότερο τους ασθενείς, αφήνοντας στο απυρόβλητο το κερδοσκοπικό πάρτι που συνεχίζεται στο χώρο της υγείας. 
Επιπλέον, ο Υπουργός Υγείας με αυτήν την τροπολογία απεκδύεται την πολιτική του ευθύνη, εξουσιοδοτώντας τον ΕΟΠΥΥ να αποφασίσει σε ποιες ιδιωτικές εταιρείες θα δίνει τον έλεγχο και ταυτόχρονα θα εξετάζει και θα αποδέχεται τα αποτελέσματα που θα προκύπτουν από τους ελέγχους, ενώ ταυτόχρονα είναι και ο ίδιος ελεγχόμενος. «O tempora  o mores!», κύριε Υπουργέ.
Για να επανέλθω στο ζήτημα των λαχείων και στο καθαρά οικονομικό ζήτημα, το κέρδος, λέει το Γενικό Λογιστήριο του Κράτους ότι είναι τριακόσια τριάντα τέσσερα εκατομμύρια ευρώ περίπου για τα δώδεκα χρόνια, δηλαδή, είκοσι επτά εκατομμύρια το χρόνο και κάτι ψιλά. Φυσικά, όχι ένα δισεκατομμύριο τριακόσια εκατομμύρια που λέει η Κυβέρνηση, διότι πάνω από εννιακόσια εκατομμύρια, όπως λέει πάντα το Γενικό Λογιστήριο, ούτως ή άλλως τα εισέπραττε το δημόσιο από τα Κρατικά Λαχεία. Δίνουμε τη δημόσια περιουσία, δηλαδή, μπιρ- παρά και τον «παρά» αυτόν για τα προσχήματα μόνο, αλλιώς θα τη χαρίζαμε κιόλας. 
Επίσης, φροντίσατε, κύριε Υπουργέ, με τη σύμβαση να διασφαλίσετε –ή νομίζετε ότι διασφαλίσατε- ότι σε όποια αλλαγή γίνει, όπως για παράδειγμα αύξηση της φορολογίας ή τροποποίηση μονομερώς της σύμβασης –για παράδειγμα, από μια άλλη κυβέρνηση- το ελληνικό δημόσιο θα αποζημιώνει τον επιχειρηματία. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Θα χρειαστώ μισό λεπτό, κύριε Πρόεδρε.
Απαγορεύεται, δηλαδή, ακόμη και η αύξηση της φορολόγησης, διότι στο κάτω-κάτω έχετε τους μισθωτούς και τους συνταξιούχους να φορολογήσετε. Θα επιτρέψετε να διανοηθεί κάποιος να αυξήσει τη φορολογία στα πολύ υψηλά κέρδη ή στα αυξανόμενα κέρδη; Όχι, βέβαια! Μακριά από εσάς αυτές οι αντιλήψεις! 
Τέλος, βεβαίως, δίδεται στον παραχωρησιούχο δωρεάν από το ελληνικό δημόσιο η άδεια χρήσης της πνευματικής ιδιοκτησίας για όλη τη διάρκεια της σύμβασης παραχώρησης. 
Με λίγα λόγια, κυρίες και κύριοι Βουλευτές, «την έκαναν λαχείο» όσοι έχουν εμπορικές δοσοληψίες με την ελληνική Κυβέρνηση. 
Δεν ξέρω αν έχει γίνει αυτή η τρανταχτή επιτυχία γνωστή και στους δανειστές σας και γι’ αυτό σκοπεύουν να πάρουν το ΤΑΙΠΕΔ στα χέρια τους και να διαχειριστούν όπως θα ήθελαν τη δημόσια περιουσία μας, μήπως πάρουν κανένα φράγκο παραπάνω ή αν είναι κάποια δέσμευσή σας το να μαζευτεί όλη η περιουσία της χώρας σε ένα ταμείο και μετά να το μεταβιβάσετε στους ξένους.
Παρ’ ότι το διαψεύσατε, κύριε Υπουργέ -όπως είχατε διαψεύσει κι όλα τα άλλα που μέχρι τώρα εφαρμόζετε- νομίζω ότι είστε τόσο επικίνδυνη και ανίκανη Κυβέρνηση, που καμμία από αυτές τις συζητήσεις μέσα σε αυτήν την Αίθουσα δεν έχει νόημα, γιατί είναι προσχηματική, επιμέρους και για τα μάτια του κόσμου. 
Το μόνο που έχει νόημα είναι να φύγετε το γρηγορότερο. 
Ο ΣΥΡΙΖΑ δεν αναγνωρίζει καμμία σύμβαση που υπογράφεται υπό αυτές τις συνθήκες και που πουλάει περιουσία που δεν ανήκει στον πωλητή. 
Ευχαριστώ πολύ.
(Χειροκροτήματα από την πτέρυγα του ΣΥΡΙΖΑ-ΕΚΜ)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Ολοκληρώθηκε ο κατάλογος των ομιλητών. 
Το λόγο έχει ο κύριος Υπουργός για δεκαπέντε λεπτά.</ChairmanSpeech> 
<Speech><Parlmember>ΙΩΑΝΝΗΣ ΣΤΟΥΡΝΑΡΑΣ</Parlmember> (Υπουργός Οικονομικών): Ευχαριστώ, κύριε Πρόεδρε.
Θα ξεκινήσω λίγο από τα γενικά. Νομίζω σήμερα ότι έγινε μια πολύ καλή συζήτηση, αρκετά δημιουργική. Ένα βασικό ερώτημα που τέθηκε είναι αν βγαίνει ο λογαριασμός. 
Πιστεύω βαθύτατα από την καρδιά μου πως ναι, ο λογαριασμός βγαίνει. Η Ελλάδα έχει κάνει τεράστια βήματα για τη σωτηρία της. Έχουμε καλύψει πάνω από τα 2/3 της απόστασης που μας χωρίζει από το τέλος, όσον αφορά τη δημοσιονομική προσαρμογή. 
Από πλευράς ανταγωνιστικότητας και ισοζυγίου τρεχουσών συναλλαγών έχουμε καλύψει όλη την απόσταση. Άρα από πλευράς εξισορρόπησης της ελληνικής οικονομίας έχουμε κάνει τεράστια βήματα από το 2010 μέχρι σήμερα. 
Ας δούμε τώρα λίγο την πολιτική οικονομία της ισορροπίας. Ποιοι θέλουν να σωθεί αυτή η χώρα; Ποιοι θέλουν να βγει ο λογαριασμός και ποιοι δεν θέλουν; 
Οι υγιείς δυνάμεις όλου του κόσμου σαφώς θέλουν να σωθούμε. Γι’ αυτό και υπάρχει ένα τεράστιο σχέδιο βοήθειας προς την Ελλάδα. Έχουμε πάρει πάνω από διακόσια σαράντα δισεκατομμύρια. Τα έχουμε πάρει με επαχθείς όρους; Όχι, τα έχουμε πάρει με επιτόκιο χαμηλότερο από 3% και επιδιώκουμε να το χαμηλώσουμε κι άλλο κι επιδιώκουμε επίσης να σπρώξουμε προς τα πίσω τα χρεολύσια και τις λήξεις, ούτως ώστε η σωτηρία μας να γίνει ακόμη πιο εύκολη. 
Ποιοι δεν θέλουν να σωθούμε; Δεν το θέλουν όλοι οι σπεκουλαδόροι του κόσμου, όλοι αυτοί που σορτάρουν το ευρώ και τα ομόλογα των χωρών του ευρώ. 
Επίσης, μην ξεχνάμε και τη ρήση του Λένιν «οι πρόθυμοι ηλίθιοι». Διότι υπάρχουν κι αυτοί, οι οποίοι δεν θέλουν να σωθούμε. 
Πολλοί ρωτούν: «Πληρώνουν μόνο οι φτωχοί; Δεν πληρώνουν οι πλούσιοι;» Να σας γυρίσω το ερώτημα και να σας πω: Στο χρόνο που είμαστε Κυβέρνηση πόσοι επώνυμοι έχουν μπει φυλακή για χρέη προς το δημόσιο; Λυπάμαι που το λέω, αλλά έτσι είναι. 
Επίσης, λυπάμαι που υπάρχουν δεκαοκτώ χιλιάδες offshore εταιρείες στη χώρα αυτή. Αυτό έχει να κάνει όχι με το κράτος αλλά με ένα σύστημα αξιών, το οποίο πρέπει να καταδικάσουμε. Εμείς θα προσπαθήσουμε, με την τεχνογνωσία που έχουμε και με όση βοήθεια μπορούμε να έχουμε, να μην αφήσουμε τίποτα όρθιο στο χώρο αυτόν, των offshore εταιρειών.</Speech> 
<Speech><Parlmember>ΔΕΣΠΟΙΝΑ ΧΑΡΑΛΑΜΠΙΔΟΥ</Parlmember>: Αλλάξτε το νομικό καθεστώς.</Speech> 
<Speech><Parlmember>ΙΩΑΝΝΗΣ ΣΤΟΥΡΝΑΡΑΣ</Parlmember> (Υπουργός Οικονομικών): Χρειαζόμαστε ελεγκτές στο Υπουργείο Οικονομικών. Συγχωνεύσαμε ΔΟΥ. Από διακόσιες σαράντα ΔΟΥ έχουμε λιγότερες από εκατόν είκοσι. Πέντε χιλιάδες ελεγκτές που μέχρι τώρα μοίραζαν παράβολα στα γκισέ τώρα είναι στο δρόμο και μοιράζουν πρόστιμα ή κάνουν ελέγχους σε αυτές τις offshore εταιρείες. 
Άρα να έχετε ελπίδα. Πράγματι, βγαίνει ο λογαριασμός, αρκεί να το πιστέψουμε κι εμείς. 
Έρχομαι τώρα στη σύμβαση την οποία ψηφίζουμε σήμερα. Η κυρούμενη σύμβαση παραχώρησης των Κρατικών Λαχείων εκφράζει την προσήλωση της Κυβέρνησης στο Πρόγραμμα Αποκρατικοποιήσεων που έχει εξαγγείλει με γνώμονα το δημόσιο συμφέρον, την προώθηση της υγιούς επιχειρηματικότητας και τη δημιουργία νέων θέσεων απασχόλησης. 
Η κυρούμενη σύμβαση αφορά στην παραχώρηση για δώδεκα έτη του αποκλειστικού δικαιώματος παραγωγής, λειτουργίας, κυκλοφορίας, προώθησης και διαχείρισης των Κρατικών Λαχείων. 
Η συγκεκριμένη παραχώρηση δεν σημαίνει ότι το ελληνικό δημόσιο απεκδύεται την εφαρμογή ρυθμιστικού πλαισίου της διεξαγωγής τυχερών παιγνίων επίγεια. 
Ο παραχωρησιούχος έχει την υποχρέωση να ασκήσει την εν λόγω δραστηριότητα εντός ενός αυστηρά ρυθμιζόμενου και εποπτευόμενου πλαισίου λειτουργίας και διεξαγωγής του παιγνίου των Κρατικών Λαχείων. 
Το ελληνικό δημόσιο θα παρακολουθήσει την εκτέλεση των συμβατικών όρων και αντίστοιχα η Επιτροπή Ελέγχου και Εποπτείας Παιγνίων θα αναλάβει την τήρηση εκ μέρους του παραχωρησιούχου του νέου Κανονισμού Κρατικών Λαχείων καθώς και των ειδικών κανονισμών για κάθε λαχείο, που θα θεσπιστούν. 
Ο Κανονισμός Κρατικών Λαχείων προβλέπει πέρα από τους ρυθμιστικούς κανόνες της ίδιας της δραστηριότητας, την τήρηση των στόχων της δημόσιας πολιτικής, που περιλαμβάνουν την προστασία των ανηλίκων, των ευάλωτων ομάδων του πληθυσμού και εν γένει των καταναλωτών, την αποτροπή της υπέρμετρης σπατάλης, την αποτροπή του εθισμού στα τυχερά παίγνια και την αποτροπή της απάτης κι άλλων εγκλημάτων. 
Σε ό,τι αφορά το τίμημα, όσοι κάνουν λόγο για ξεπούλημα θα πρέπει να διαβάσουν πιο προσεκτικά τους όρους της σύμβασης, δεδομένου ότι εξασφαλίζει επιπλέον έσοδα για το ελληνικό δημόσιο 524 εκατομμύρια ευρώ σε βάθος δωδεκαετίας συγκριτικά με τα έσοδα που θα είχαμε υπό κρατική διαχείριση. Αυτό ακριβώς είναι το νούμερο που θέλω να συγκρατήσετε. Αυτό είναι το όφελος, σε μια περίοδο δωδεκαετίας, από αυτήν την αποκρατικοποίηση. 
Σε κάθε περίπτωση, για κάθε περιουσιακό στοιχείο που τίθεται προς αξιοποίηση από το ΤΑΙΠΕΔ διενεργείται αποτίμηση από ανεξάρτητο εκτιμητή. Κατά συνέπεια για την ολοκλήρωση του διαγωνισμού απαιτήθηκε υποβολή οικονομικής προσφοράς, η οποία κατ’ ελάχιστον θα απεικόνιζε τη συγκεκριμένη αποτίμηση των Κρατικών Λαχείων, όπερ και εγένετο. 
Όσον αφορά το ερώτημα του κ. Τσούκαλη ως προς το ποσοστό 20% επί της συμμετοχής του ελληνικού δημοσίου στα μεικτά κέρδη που διατίθεται για κοινωνικές πολιτικές, θα ήθελα να σας πω τα εξής: 
Το ποσοστό της συμμετοχής του ελληνικού δημοσίου που διατίθεται για κοινωνικές πολιτικές –δηλαδή, το 20%- είναι σε αντιστοιχία με όσα προβλέπει ο ν. 4002/2011 και για τα υπόλοιπα τυχερά παίγνια. 
Το ποσό αυτό υπολογίζεται περίπου σε 200 εκατομμύρια ευρώ κατά τη διάρκεια της δωδεκαετίας. Επιπλέον αυτού του ποσού για κοινωνικές πολιτικές θα διατίθενται και τα ανείσπρακτα κέρδη που εκτιμώνται περίπου σε 170 εκατομμύρια ευρώ, καθώς και τα κέρδη από το Πρωτοχρονιάτικο Λαχείο, τα οποία εκτιμώνται σε 130 εκατομμύρια ευρώ. 
Κατά συνέπεια το συνολικό ποσό που εκτιμάται ότι θα διατεθεί για κοινωνικές πολιτικές ανέρχεται περίπου σε 500 εκατομμύρια ευρώ. 
Και οι προτάσεις της κ. Μάρκου, ειδικής αγορήτριας της ΔΗΜΑΡ, ως προς την καλύτερη κατανομή του συγκεκριμένου κονδυλίου θα ληφθούν σοβαρά υπ’ όψιν.
Είναι σαφές ότι ενισχύεται η χρηματοδότηση των κοινωνικών πολιτικών από την παραχώρηση των Κρατικών Λαχείων, ενώ προφανώς είναι επωφελής για τον ίδιο σκοπό και η επανέναρξη λειτουργίας του Στιγμιαίου Κρατικού Λαχείου που αναμένεται να αποφέρει σημαντικά πρόσθετα έσοδα. 
Ως προς το Πρωτοχρονιάτικο Λαχείο για το οποίο τέθηκε το ζήτημα για ποιο λόγο δεν περιλαμβάνεται στην παραχώρηση, επιτρέψτε μου να σημειώσω ότι η διαχείριση του Πρωτοχρονιάτικου Λαχείου περιλαμβάνεται στην παραχώρηση, αλλά διαφυλάσσεται πλήρως ο κοινωνικός χαρακτήρας του. Προς αυτόν το σκοπό ο παραχωρησιούχος αποδίδει το σύνολο των καθαρών κερδών του Πρωτοχρονιάτικου Λαχείου, δηλαδή πωλήσεις λαχείων μείον πληρωμές προς τους νικητές, μείον αμοιβή διαχείρισης 17% επί των εσόδων στο ελληνικό δημόσιο, προκειμένου και αυτό να διατεθεί για κοινωνικές πολιτικές. Το ποσό αυτό εκτιμάται σε 130 εκατομμύρια κατά τη διάρκεια της δωδεκαετίας. 
Θα ήθελα να σημειώσω ότι με την υπ’ αριθμόν 61/2013 πράξη του Ελεγκτικού Συνεδρίου για τον προσυμβατικό έλεγχο της Σύμβασης Παραχώρησης κρίθηκε ότι δεν συντρέχει λόγος που να κωλύει την υπογραφή της ελεγχθείσας σύμβασης, που είναι κάτι άλλωστε που είπαν και οι προηγούμενοι ομιλητές. 
Τέλος, όσον αφορά την κ. Χαραλαμπίδου, που είπε ότι τα ποσά που συσσωρεύονται πάνε στην αποπληρωμή του χρέους, που είναι παράνομο και επαχθές, θέλω να πω ότι αυτό δεν είναι ακριβές. Μόνο η εφάπαξ καταβολή πάει προς το χρέος, δηλαδή τα 190 εκατομμύρια ευρώ. Το 30% του μεικτού κέρδους κάθε χρόνο που θα καταβάλλεται στο ελληνικό δημόσιο θα πηγαίνει για την αποπληρωμή μισθών, συντάξεων κ.λπ. και προβλέπεται ρητά ότι το 20% αυτών των καταβολών θα χρησιμοποιείται στη χρηματοδότηση ιδρυμάτων και οργανισμών κοινωνικής πρόνοιας. 
Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΩΝ (<ChairmanSpeech><Parlmember>Ιωάννης Δριβελέγκας</Parlmember>): Και εμείς ευχαριστούμε τον κύριο Υπουργό. 
Το λόγο έχει ζητήσει ο Κοινοβουλευτικός Εκπρόσωπος του ΣΥΡΙΖΑ-Ενωτικό Κοινωνικό Μέτωπο κ. Νικόλαος Βούτσης. 
Ορίστε, κύριε συνάδελφε, έχετε το λόγο για δώδεκα λεπτά.</ChairmanSpeech> 
<Speech><Parlmember>ΝΙΚΟΛΑΟΣ ΒΟΥΤΣΗΣ</Parlmember>: Κυρίες και κύριοι συνάδελφοι, κύριε Υπουργέ, θα περίμενε κανείς να υπάρχει άμεση ανταπόκριση από πλευράς της Κυβέρνησης και ευαισθησία από όλες τις πτέρυγες του Κοινοβουλίου στο να ικανοποιηθεί το αίτημα που έχει τεθεί, να συζητήσει η Βουλή για την περιοχή μας, που πιθανώς σε λίγο θα φλέγεται από πολεμικές επιχειρήσεις. 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΚΑΛΑΝΤΖΗΣ )
Φαίνεται, όμως, πως και για αυτό το ζήτημα η Βουλή θα μείνει έξω από τη συζήτηση, έξω από την ενημέρωση. Αντίθετα, θα προχωρούν άλλες πολιτικές εν κρυπτώ και παραβύστω από πλευράς της Κυβέρνησης, που μόνο κινδύνους επισωρεύουν για τη χώρα μας, για το λαό μας και για τους λαούς, θα έλεγε κανείς, της περιοχής. 
Ο κ. Βενιζέλος αναδεικνύεται με τις χθεσινές του δηλώσεις σε ένα «γεράκι», την ώρα που χρειάζεται -και έχει επισημανθεί από πάρα πολλές πλευρές- πολύ μεγάλη σωφροσύνη, τήρηση των κανόνων του Διεθνούς Δικαίου και σεβασμός του, αποφυγή πολεμικών ενεργειών, πρωτοβουλίες για πολιτική λύση, πρωτοβουλίες για ειρήνη, σεβασμός υπό την αιγίδα και την ευθύνη του ΟΗΕ, για να υπάρξει συζήτηση και για να βρεθούν λύσεις. 
Αντί μιας τέτοιας προσέγγισης, φαίνεται πως η Κυβέρνηση –γι’ αυτό αναφέρθηκα χαρακτηριστικά και στον Υπουργό Εξωτερικών- έχει επιλέξει μία διαφορετική διαδρομή, δηλαδή τη συνδρομή –άμεση ή έμμεση ή και τα δύο- σε πολεμικές επιχειρήσεις, οι οποίες ετοιμάζονται για την περιοχή μας εναντίον της Συρίας με πρωτοβουλία των Αμερικάνων, των Άγγλων και ενδεχομένως μίας νέας συμμαχίας των «προθύμων», σαν αυτή που πριν από δεκατέσσερα χρόνια –αν δεν κάνω λάθος- δοκιμάστηκε στην περιοχή μας, στα Βαλκάνια. 
Από την πλευρά μας είπαμε από την πρώτη στιγμή –το λέμε και σήμερα- ότι δεν θέλουμε καμμιά συνδρομή, άμεση ή έμμεση, σε πολεμικές επιχειρήσεις, πρωτοβουλίες στη Μεσόγειο, στην περιοχή μας -διεθνείς πρωτοβουλίες- για να υπάρξει άμεσα πολιτική λύση, για να κατασιγάσει και ο εμφύλιος και οι διαμάχες που γίνονται μέσα στη Συρία και να υπάρξει και τιμωρία από το Διεθνές Δικαστήριο για τη χρήση χημικών μέσα από μία ακριβή αποτίμηση των ευθυνών. Έχουμε μία αντίληψη, δηλαδή, ειρήνευσης και όχι πολεμικών τυμπάνων, από τα οποία πολλές φορές η πολύπαθη αυτή περιοχή έχει υποφέρει. 
Προειδοποιούμε την Κυβέρνηση ότι ο λαός μας δεν θα συναινέσει σε καμμία περίπτωση στη συνδρομή σε πολεμικά σχέδια.
Κύριε Υπουργέ, θα περίμενα να συνεισφέρετε με την παρουσία σας και με την ομιλία σας στο να αρθεί ένα πέπλο το οποίο έχει καλύψει όλη τη συζήτηση -και ευλόγως- που είναι ένας ευτελισμός της ίδιας της έννοιας του δημοσίου συμφέροντος. Διότι εάν τελικά δημόσιο συμφέρον είναι το να είμαστε εντάξει με τις δεσμεύσεις για αποπληρωμή του χρέους και αν για όλα τα άλλα θέματα που προκύπτουν, που ανακύπτουν, είμαστε αδιάφοροι ή ασκούμε αυτές τις πολιτικές σαν αυτή η οποία μέσα από την παρούσα σύμβαση φαίνεται ολοφάνερα, τότε δεν είναι δυνατόν να μιλάμε για δημόσιο συμφέρον. 
Θα περίμενα, λοιπόν, σήμερα να είχατε αδράξει την ευκαιρία, μετά από τρεις, τέσσερις μέρες όπου έχει υπάρξει η δημόσια πρόταση-πρόκληση από τους Γερμανούς βιομήχανους για να περάσουν οι ελληνικές υποδομές στη διαχείριση και στην εκποίηση των ξένων δανειστών, να φύγουν από την ελληνική κυριαρχία. Δεν το κάνατε. 
Θα περίμενα, επίσης, για τις offshore να πείτε -είναι έντεκα χιλιάδες για τα πλοία και πεντέμισι χιλιάδες οι υπόλοιπες- γιατί έχουν ελεγχθεί μόνο εβδομήντα, ογδόντα εξ αυτών και έχει καταγραφεί ένα κονδύλι φανερά υποπολλαπλάσιο του κονδυλιού που θα έπρεπε και θα μπορούσε ήδη να έχει δεσμευθεί από τον πακτωλό των χρημάτων μέσα από τον οποίο φεύγουν, διαχέονται, διαρρέουν. Και διέρρευσε πολύ μεγάλο μέρος του πλούτου που παράχθηκε και παράγεται σ’ αυτήν τη χώρα.
Θα περίμενα, επίσης, να πείτε για τη λίστα των εφοπλιστών που δεν ανταποκρίθηκαν ούτε καν στη συνεννόηση που έγινε με τον Πρωθυπουργό γι’ αυτήν την εφάπαξ και εθελοντική συνεισφορά, γι’ αυτόν τον περίφημο πατριωτισμό του κεφαλαίου στην Ελλάδα που μας έχει συνταράξει δεκαετίες ολόκληρες. Για άλλους ξέρουμε να μιλάμε εύκολα, για πατριώτες και για μη πατριώτες. 
Δηλαδή, θα περίμενα να βρείτε την ευκαιρία πάνω σε υπαρκτά ζητήματα, τα οποία έχουν τεθεί στη δημόσια συζήτηση και τα οποία θίγουν μεγάλα συμφέροντα, να πάρετε θέση από την πλευρά σας. Δεν το κάνατε. Αντίθετα, μας βεβαιώσατε ότι βγαίνει ο λογαριασμός και ότι καλύψαμε τα 2/3 της απόστασης.
Κύριε Υπουργέ, πόση είναι η απόσταση για να διανυθεί, έτσι ώστε το ενάμισι εκατομμύριο καταγεγραμμένων ανέργων να επανέλθει στο 7% της καταγεγραμμένης τότε ανεργίας; Γνωρίζετε καλύτερα από μένα πως θέλει πάνω από δεκαπέντε χρόνια μια σταθερή αναπτυξιακή πορεία, του 2%, του 3%, του 4%, για να ανακτηθούν αυτές οι θέσεις. Πού είναι τα 2/3;
Η ύφεση θα φτάσει στο 25%-26%. Κάποιοι μιλάνε για το φοβερό ποσοστό του 30%, που θα μετακινήσει τη χώρα μας εκτός ηπείρου κυριολεκτικά σε ΑΕΠ, που μπορούν να φτάσουν στα 155 δισεκατομμύρια το 2015 και το 2016. Τα γράφουν διεθνείς οίκοι κατά τη συζήτηση που γίνεται και με τις διαφορετικές απόψεις που διατυπώνονται.
Όσον αφορά τις υποδομές μας: Εάν στο τέλος αυτού του δρόμου δεν έχει μείνει τίποτα εδώ από πόρους, από αυτό που συζητάμε έστω σήμερα; Ακούστηκε προηγούμενα από τη συντρόφισσα Ιγγλέζη για τη μερίδα των λαχειοπωλών και των ανθρώπων, ας πούμε, του μικροεμπορίου που λειτουργούσαν γύρω από αυτά τα πράγματα επί δεκαετίες. Από άλλο συνάδελφο ακούστηκε η κοινωνική ωφέλεια σε ιδρύματα, κ.λπ.. 
Όταν γι’ αυτό το μικρό που συζητάμε καταστρέφονται αυτοί οι ιστοί μέσα στην κοινωνία, όταν οι υποδομές εν συνόλω έχουν εκποιηθεί για ένα μέρος υποπολλαπλάσιο του χρέους που παρ’ όλα αυτά αυξάνει, τι θα έχει μείνει; Πού θα μπορέσει κανείς πάνω εκεί να χτίσει; 
Πώς λέτε, λοιπόν, γι’ αυτά τα 2/3 της απόστασης; Δηλαδή, στο 1/3, στο υπόλοιπο της απόστασης, τι θα γίνει; Θα σηκώσουμε κεφάλι; Αυτοί όλοι οι δείκτες που ανέφερα θα αναστραφούν; Όχι. Απλούστατα είναι το ανομολόγητο πλαίσιο, το ανομολόγητο σχέδιο, για να υπάρξει ένα βαθύτατο κοινωνικό ντάμπινγκ στη χώρα μας, να πάμε σε εργασιακές σχέσεις και εγγυήσεις Μεσαίωνα, σε εισοδήματα Βαλκανίων και πέρα, σε μετανάστευση μεγάλη. Αυτός ο κύκλος θα κλείσει στην καλύτερη των περιπτώσεων με την πολιτική την οποία ασκείτε. 
Κι εσείς, που δεν απαντάτε στη φιλολογία που γίνεται για το κούρεμα και το μη κούρεμα στην Ευρώπη εν όψει των γερμανικών εκλογών και έχετε δεσμευτεί δημόσια -και έχετε δεσμεύσει και τη χώρα κατά μία έννοια δημόσια- ότι δεν χρειάζεται κούρεμα. Και το επαναλάβατε και σήμερα. Όταν λέτε πως το φάρμακο είναι να μικρύνουν τα πράγματι μικρά επιτόκια τα οποία είχαν επιτευχθεί στη δεύτερη διαπραγμάτευση και να βραδύνει η αποπληρωμή τους -δηλαδή ένα νέο φάρμακο που θα μας πάει αντί για το 2022 στο 2040 ενδεχομένως, με αυτόν το βρόχο από πάνω του 130%, 150%, 170% του χρέους, τα οποία θα είναι 300 ή 400 δισεκατομμύρια- όταν λέτε ότι αυτό είναι το μόνο το οποίο μπορεί να επισυμβεί, μα, αυτό είναι που έχει καταγγελθεί σαν λάθος φάρμακο, σαν λάθος συνταγή, σαν λάθος τα πάντα.
Οι ομολογημένοι σας στόχοι έχουν αποτύχει 100%. Οι ανομολόγητοι έχουν πετύχει κατά 70% τουλάχιστον και πηγαίνουν -και αυτό θέλουμε να σταματήσουμε εμείς- για το 100%. Δηλαδή, αυτά που είπαμε προηγούμενα: εργασιακές σχέσεις, εισοδήματα, εκποίηση, συνταξιακά δικαιώματα, εγγυήσεις, προσδοκίες των νέων. Αυτή είναι η ανομολόγητη πλευρά των στόχων της Διεθνούς που σήμερα ηγεμονεύει στην Ευρωπαϊκή Ένωση και την οποία εσείς εδώ γνωρίζετε πάρα πολύ καλά και την εφαρμόζετε.
Άρα, λοιπόν, όταν λέτε ότι δεν χρειάζεται κούρεμα, μένει πραγματικά ανοικτό να δούμε αυτήν την πολιτική, η οποία θα πρέπει να σταματήσει όσο το δυνατόν γίνεται πιο γρήγορα. 
Υπάρχουν αμείλικτα ερωτήματα γι’ αυτά που συζητήσαμε σήμερα. Τι κάνετε και γιατί το κάνετε; Η δικιά μας απάντηση είναι ότι αυτό που κάνετε είναι ότι δίνετε -και δώσατε- μία προίκα στον ΟΠΑΠ και στα συγκεκριμένα συμφέροντα. Περί αυτού επρόκειτο. Ήταν κάτι χειροπιαστό τα Κρατικά Λαχεία. Δόθηκαν εγκαίρως, δόθηκε το σήμα ότι θα είναι προίκα, έτσι ώστε εκεί πέρα να πάει καλά το deal. 
Γιατί το κάνετε; Επιτρέψτε μου να σας πω ότι κάνετε μερεμέτια στις ρωγμές του μνημονιακού μπλοκ. Διότι αυτό το μπλοκ δεν μπορεί να κρατηθεί σε επαφή με το λαό, με τον κόσμο, με τις κοινωνικές δυνάμεις. Αυτό το ξέρετε πάρα πολύ καλά. Το γνωρίζετε. Υπάρχουν οι εσωτερικές αντιθέσεις των μεγαλοεπιχειρηματιών στα μίντια, στο μεγάλο κεφάλαιο, σε μερίδες του κεφαλαίου που κερδίζει και κερδοσκοπεί μέσα στην κρίση υπό την αιγίδα σας και καθώς τους έχετε δώσει άριστες συνθήκες σε σχέση με τα εργασιακά για να κερδοσκοπούν. Υπάρχουν αυτές οι αντιθέσεις, οι αντιφάσεις και εσείς κινδυνεύετε, διακινδυνεύετε. Δεν θέλουν να κινδυνεύσετε -και από την Ευρωπαϊκή Ένωση- διότι ξέρουν ότι μία ριζοσπαστική, προοδευτική αλλαγή και ένα γύρισμα του τιμονιού στην Ελλάδα, θα δώσει…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα παρακαλούσα, κύριε Πρόεδρε, για μία ανοχή.
…μία άλλη κατεύθυνση για εναλλακτική πρόταση και για εναλλακτική πορεία και για την ίδια την ύπαρξη μίας Ευρωπαϊκής Ένωσης των λαών και του ευρώ με μία εντελώς διαφορετική αρχιτεκτονική, προφανώς με γενναίο, πολύ γενναίο κούρεμα των χρεών, διότι αυτό είναι εκ των ων ουκ άνευ για να υπάρξει μία τέτοια λύση. 
Άρα κάνετε μερεμέτια προς διάφορους, προς διάφορα συμφέροντα. Δεν υπαινίσσομαι καθόλου προσωπική ή οποιουδήποτε άλλου τύπου διαπλοκή ή κάτι τέτοιο. Δεν εννοώ αυτό. Δεν αναφέρομαι σε πρόσωπα. Αυτή είναι πολιτική σας -και είναι σε όλους τους τομείς- έτσι ώστε να αποκαταστήσετε όσο μπορείτε -και για όσο μπορέσετε από εδώ και πέρα- την ελάχιστη συνοχή αυτού του μνημονιακού πολιτικού μπλοκ που να έχει αυτά τα ερείσματα στα μίντια, γενικότερα στο δημόσιο λόγο, μέσα στην οικονομία, που να στηρίζει αυτές τις πολιτικές τις οποίες ασκείτε.
Κύριε Υπουργέ, η Βουλή δεν θα γίνει κολυμβήθρα του Σιλωάμ ούτε πλυντήριο. Σας το λέμε ευθύτατα! Και δείτε και την επισήμανση της  Επιστημονικής Επιτροπής της Βουλής, στο τελευταίο άρθρο του νομοσχεδίου - γίνεται αναφορά και σε μία πολύ πλούσια βιβλιογραφία και του κ. Παυλόπουλου και στις νομολογίες που έχουν προκύψει- όπου δίνεται η δυνατότητα σαφέστατα και μετά την κύρωση της σύμβασης από τη Βουλή, για ευθεία αμφισβήτηση, για αναζήτηση ευθυνών, για απόδοση δικαιοσύνης και για μία δυνατότητα -και σε αυτό το συγκεκριμένο θέμα που συζητήσαμε σήμερα- άσκησης μίας πολύ διαφορετικής πολιτικής, με πόρους για την κοινωνία, με πόρους που μπορεί να προέλθουν, μέσα από την επαναφορά τους στο δημόσιο και από την αξιοποίηση και τον εκσυγχρονισμό σε όρια όσο το δυνατόν λιγότερα, διότι η επέκταση του τζόγου είναι δηλητήριο και κυρίως μέσα σε συνθήκες κρίσης. 
Αυτή η επαναφορά και η αξιοποίηση πρέπει να γίνει υπέρ του κοινωνικού συνόλου, υπέρ του πραγματικού δημοσίου συμφέροντος, με τον κολασμό των πράξεων και όσων συμμετείχαν σε αυτές τις πράξεις, που οδήγησαν και οδηγούν σε αυτήν την εκποίηση του δημόσιου πλούτου.
Για μία τέτοια πολιτική η δική μας παράταξη είναι διατεθειμένη, μαζί με το λαό μας, να αγωνιστεί, όταν ο λαός –όσο πιο γρήγορα, τόσο καλύτερα- δώσει αυτήν την ψήφο και αυτήν την εμπιστοσύνη.
Σας ευχαριστώ πολύ.
(Χειροκροτήματα από την πτέρυγα του ΣΥΡΙΖΑ-ΕΚΜ)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε κι εμείς, κύριε Βούτση.
Κύριε Γιοβανόπουλε, θα θέλατε το λόγο;</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Μάλιστα, κύριε Πρόεδρε.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ορίστε, έχετε το λόγο.</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Ευχαριστώ πάρα πολύ.
Κύριε Υπουργέ, κύριε Πρόεδρε, κύριοι συνάδελφοι, η διαχείριση, λοιπόν, του σκότους είναι το ζητούμενο. Και βέβαια πρέπει να συγχαρούμε τον κύριο Υπουργό, γιατί πραγματικά τα καταφέρνει μέσα σε αυτό το απόλυτο σκοτάδι, παράλληλα με το να μιλάει με τον κ. Τραγάκη. 
Κύριε Πρόεδρε, σπάνια χαίρομαι τον κύριο Υπουργό σε απευθείας προσωπική επαφή.</Speech>
<Speech><Parlmember>ΙΩΑΝΝΗΣ ΤΡΑΓΑΚΗΣ</Parlmember> (Α΄ Αντιπρόεδρος της Βουλής): Ε, όχι. Και προηγουμένως ήμουν εδώ και έβλεπα.</Speech>  
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Ναι και προηγουμένως.
Ακούω τον εκπρόσωπο του ΣΥΡΙΖΑ να μην μπορεί να ψελλίσει καλά τη διαπλοκή. Κοιτάζει τον κ. Στουρνάρα και λέει «δεν είναι ακριβώς», «δεν λέω για εσάς».
Υπάρχει απέραντη διαπλοκή στη χώρα. Το πρόβλημα της χώρας είναι η διαφθορά. Το πρόβλημά μας είναι η διαπλοκή και η διαχείρισή της. Η διαχείρισή της γίνεται από ανθρώπους. Τώρα έτυχε να είναι ο κ. Στουρνάρας. Πριν ήταν ο κ. Παπακωνσταντίνου. Διάβαζα μία συνέντευξη του κ. Παπακωνσταντίνου όπου δήλωσε: «Είμαι ο πιο μισητός άνθρωπος στη χώρα.». Κύριε Υπουργέ, τι πιστεύετε;</Speech>
<Speech><Parlmember>ΙΩΑΝΝΗΣ ΣΤΟΥΡΝΑΡΑΣ</Parlmember> (Υπουργός Οικονομικών): Εγώ δεν είμαι.</Speech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Εσείς δεν είστε. Δεν είστε ο κ. Παπακωνσταντίνου κατ’ αρχάς. Επίσης, δεν ξέρω πόση αγάπη μπορεί να σας έχει αυτός ο λαός, αλλά έχει την καχυποψία. Και, δυστυχώς, ακόμα και δίκιο να είχατε στην περίπτωση των Κρατικών Λαχείων, το χάνετε.
Ακόμα και καλή διάθεση να είχατε να επιδείξετε προσπάθεια, τη χάνετε. Όταν οι άνθρωποι για τους οποίους συζητάμε και διαχειρίστηκαν και φέρουν, λέει, τώρα αυτό, το περί των Κρατικών Λαχείων…
Το απόλυτο σκοτάδι! Εταιρείες, λέει, όπου κάποιοι Βουλευτές της Συμπολίτευσης καταχάρηκαν, γιατί ήταν καθαρός διαγωνισμός. Ποιος καθαρός διαγωνισμός; Εδώ βοά όλη η χώρα ότι άλλοι άνθρωποι μπήκαν, παζάρεψαν, κόντεψε να πέσει η Κυβέρνηση, γιατί κάποιοι δυσαρεστήθηκαν από τον ΟΠΑΠ και κάποιοι άλλοι ήρθαν να πάρουν χάρισμα τα λαχεία, γιατί μπορούν να κάνουν και είναι εκείνοι οι ευεργέτες…
Αυτά δεν τα ακούτε; Είναι όλο καχυποψία; Είναι συνωμοσιολογία; Είναι φαντασία; Είναι film noir, όπως έλεγε χθες ο κ. Ταμήλος; Είναι film noir αυτά τα πράγματα; Είναι επιστημονική φαντασία; Όχι. Έρχεστε να διαχειριστείτε αυτό το σκότος.
Είδα, λοιπόν, ότι στο Χάρλεμ, στη Νέα Υόρκη ήταν πάρα πολύ δύσκολα τα πράγματα κάποια εποχή, γιατί η εγκληματικότητα είχε εξαπλωθεί απέραντα. Σε κάθε γειτονιά υπήρχαν άνθρωποι που έπαιρναν πορτοφόλια, βίαζαν γυναίκες. Αποφάσισε ο Δήμος της Νέας Υόρκης να στείλει και άλλους αστυνομικούς. Δεν μπόρεσε να λύσει το πρόβλημα. Μετά αυστηροποιήθηκε η νομοθεσία. Ο δημοτικός νόμος έγινε βαρύς. Τα πρόστιμα έπεφταν αβέρτα. Δεν λύθηκε το πρόβλημα.
Ήρθε ένας δημοτικός σύμβουλος, λοιπόν, έξω από το Χάρλεμ και έβαλε εκατό φώτα και φωτίστηκε η περιοχή.
Κύριε Νταβρή, λύθηκε το πρόβλημα, γιατί το φως είναι ανίκητο. Δεν θα νικηθεί το φως από το σκοτάδι.</Speech>
<Speech><Parlmember>ΓΕΩΡΓΙΟΣ ΝΤΑΒΡΗΣ</Parlmember>: Ποτέ.</Speech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Ποτέ. Και η αλήθεια δεν θα νικηθεί από το ψεύδος. Η λύση στα προβλήματα είναι το φως. Τίποτε περισσότερο. Καμμία άλλη μαγική συνθήκη, καμμία άλλη τρελή συνταγή, κανένας άνθρωπος ο οποίος θα έρθει από το υπερπέραν. Φως, διαφάνεια, καθαρότητα!</Speech>
<Speech><Parlmember>ΜΑΞΙΜΟΣ ΣΕΝΕΤΑΚΗΣ</Parlmember>: Να το, πάρτε το.</Speech>
<Speech><Parlmember>ΚΩΝΣΤΑΝΤΙΝΟΣ ΓΙΟΒΑΝΟΠΟΥΛΟΣ</Parlmember>: Δεν είναι αυτό, κύριε Σενετάκη. Το ξέρετε και εσείς ότι δεν είναι αυτό. Το ξέρετε και εσείς μέσα στα εσώψυχά σας ότι εισηγείστε ένα νομοσχέδιο το οποίο δεν είναι καθαρό. Το ξέρουμε όλοι ότι δεν είναι καθαρό. Διότι κυκλοφορεί «μαύρο» χρήμα στην Ελλάδα. Διότι με ρωτούν οι ψηφοφόροι μου: «Κύριε Γιοβανόπουλε, τι κάνατε ένα χρόνο στη Βουλή; Και τι θα κάνετε, εν πάση περιπτώσει, αν αύριο έρθετε με έναν τρόπο και κάτσετε στη θέση του κ. Στουρνάρα; Τι μπορείτε να κάνετε;».
Μια αποστολή έχω, λοιπόν, ως Βουλευτής: να πατήσω το κουμπί.
Μια αποστολή έχω να καταφέρω: να πατήσω το κουμπί, κύριε Στουρνάρα, να βγει ένα hard copy όλοι οι Έλληνες καταθέτες, όλοι οι Έλληνες εισοδηματίες, το Περιουσιολόγιο, για να δούμε αυτοί οι άνθρωποι τι απέκτησαν και πώς σήμερα μπορούν να τα κρύβουν. Θα πατήσω το κουμπί. Να βγάλουμε και να δούμε όλη τη λίστα όλων των Ελλήνων, όλων των εταιρειών στην Ελλάδα και εξωχωρίων. Εκεί πια να τηρήσουμε το Σύνταγμα.
Και επειδή το Σύνταγμα λέει «ίση φορολογία για όλους», ήρθαν οι στρατιωτικοί και περικόπηκε η σύνταξή τους κατά 50%, ήρθαν οι δημόσιοι υπάλληλοι και περικόπηκε ο μισθός τους κατά 50%. Η υπόλοιπη χώρα συνεισέφερε με το 50% των δυνάμεών της; Διότι αυτό λέει το Σύνταγμα. Συνεισέφερε με το 50% η υπόλοιπη χώρα, δηλαδή οι μεγαλοκαταθέτες συνεισέφεραν με το 50%; Θα δούμε, βέβαια και πόσο νόμιμα είναι τα χρήματά τους, όταν έρθει η ώρα να πατήσει κάποιος το κουμπί. Μπορεί να μην είμαι εγώ. Αυτόν τον άνθρωπο χρειάζεται η χώρα.
Σας το λέω με πλήρη επίγνωση, γιατί όλοι συζητάμε για μια λύση, όλοι συζητάμε για το πώς θα βγούμε από το αδιέξοδο και τον εγκλωβισμό. Είναι ένα κουμπί. Το ξέρετε πάρα πολύ καλά.
Γιατί σας το λέω; Διότι πήγα να κάνω τη φορολογική μου δήλωση και μου λέει ο λογιστής ότι «ως προς τους τόκους που δηλώνεις, έχεις και άλλα 5 ευρώ τόκους, γιατί έχεις ένα λογαριασμό που ξέχασες». Του λέω: «Ξέρεις τους λογαριασμούς μου;». «Όλους», μου λέει ένας λογιστής στη Βέροια, Κεντρικής 4. Ο λογιστής μου, λοιπόν, ξέρει όλους τους λογαριασμούς μου.
Φαντάζομαι ότι εσείς τα ξέρετε καλύτερα από το λογιστή μου και τα ξέρετε για όλους μας. Όλοι σας ξέρετε τα πάντα για όλους. Πατήστε το κουμπί. Δείξτε τον τρόπο να πειστεί ο λαός ότι έρχεστε με καλή διάθεση και ότι έχετε τρόπο να αντιμετωπίσετε με ίση δύναμη τους Έλληνες. Αυτό μάς λείπει.
Αρνούνται σήμερα οι πλούσιοι να προσφέρουν. Αρνούνται να προσφέρουν εκείνοι οι οποίοι τόσα χρόνια ντάνιαζαν χρήματα, έπαιρναν ψεύτικες επιδοτήσεις, απασχολούσαν παράνομο προσωπικό, λεηλάτησαν τον τόπο. Αρνούνται. Φοβάμαι ότι στο τέλος τώρα πια κινδυνεύουν να τα χάσουν όλα.
Από την εποχή του Πλάτωνα, ο οποίος έγραφε και τη σκέψη του Σωκράτη, έλεγαν: «Δύο είναι τα αμαρτήματα, μόνο δύο.». Τα αμαρτήματα, λοιπόν, είναι η υπέρμετρη φιλαργυρία και η υπέρμετρη φιλοδοξία. Μόνο από αυτά τα δύο αμαρτήματα κινδυνεύουν όλα τα έθνη, όλα τα κράτη, όλοι οι οργανισμοί. Είναι η υπέρμετρη φιλαργυρία και η υπέρμετρη φιλοδοξία.
Κάποιοι άνθρωποι μωροφιλόδοξοι ερχόμαστε στη Βουλή και νομίζουμε ότι κάτι κάναμε. Στην ουσία είμαστε ντεκόρ, γιατί στη διαχείριση του σκότους λαμβάνονται οι αποφάσεις! Εδώ απλώς κάποιοι συνηγορούν, κάποιοι σηκώνουν το χέρι, κάποιοι ψηφίζουν χωρίς να ξέρουν τι ψηφίζουν. Τα ζούμε. Υπάρχει η υπέρμετρη φιλαργυρία των ανθρώπων που τόσα χρόνια μαζεύουν λεφτά, αλλά δυστυχώς γι’ αυτούς στο τέλος δεν θα υπάρχει εκείνη η ευημερία και εκείνη η «beata vita» που έλεγε ο ιερός Αυγουστίνος της Καθολικής Εκκλησίας. Ποια ευτυχή ζωή μπορούν να περιμένουν;
Τώρα βλέπουμε όλους τους Έλληνες να είναι σε μία κατάσταση απόγνωσης. Βλέπουμε να μη λειτουργούν νοσοκομεία, να μη λειτουργούν σχολεία. Τώρα είδα την πορεία των εκπαιδευτικών, των λειτουργών της μέσης εκπαίδευσης, οι οποίοι διαμαρτύρονται. Γιατί, άραγε, διαμαρτύρονται; Μόνο για τον εαυτό τους; Δεν νομίζω. Ακούστε τους. Έχουν να μας πουν χρήσιμα πράγματα για την κοινωνία. Έχουν να μας πουν χρήσιμα πράγματα για τη γνώση που εγκαταλείψαμε και απαίδευτα τώρα τα παιδιά μας οδηγούνται στην απόγνωση, σε έναν απόλυτο τοίχο και χρειάζεται να μεταναστεύσουν. Χάνουμε τα νέα μυαλά κι εσείς αδρανείτε. Χάνουμε όλο αυτό το ανθρώπινο δυναμικό κι εσείς κλείνετε τα μάτια.
Δεν ήρθα ακόμα μία φορά σ’ αυτό το Βήμα να σας επιτεθώ. Δεν έχει νόημα να ασκώ σε σας τέτοια επίθεση, η οποία να μην έχει λύση. Τη λύση την ξέρετε καλύτερα. Θα είμαι μαζί σας προσωπικά, να το πατήσουμε μαζί το κουμπί. Πείτε μου ότι δεν υπάρχει κι εκεί πια να πούμε πως δεν καταλαβαίνω καλά τα πράγματα. Όμως, είμαι απολύτως βέβαιος ότι υπάρχει.
Αυτό το κουμπί, λοιπόν, είναι η αποστολή μου. Αυτό θέλω να φθάσω να το πατήσω κάποια ώρα. Κι αυτή θα είναι η χαρά μου κι ας βρεθώ σε ένα χαντάκι, γιατί πρέπει να είμαι έτοιμος για το φυσικό και τον πολιτικό μου θάνατο. Πρέπει να είμαι έτοιμος ανά πάσα στιγμή. Αυτό έχω να προσφέρω στην πατρίδα. Γι’ αυτό ήρθα, για να πατήσω αυτό το κουμπί.
Μας φέρνετε σε ένα διαρκές αδιέξοδο. Ακούστε τώρα ποιο είναι το αδιέξοδο ενός ανθρώπου που ήρθε με στοιχειώδη επιμέλεια να προσφέρει. 
Βλέπω μία τροπολογία. Πόσες τροπολογίες κι αν κάνατε δεκτές! Ακούω τον κύριο Υπουργό να λέει «έγινε δεκτή η τροπολογία». Ακούστε τι λέει αυτή η τροπολογία και σε ποιο αδιέξοδο εμφανίζεται ένας άνθρωπος του Κοινοβουλίου. Μοιράζομαι μαζί σας την αγωνία μου.
Πήγε, λοιπόν, τα χαρτιά της κάποια εταιρεία, η οποία είναι ναυπηγοεπισκευαστική, στο Ελεγκτικό Συνέδριο και λέει το Ελεγκτικό Συνέδριο: «Πού πάτε, κύριοι;», δηλαδή, κάνει έλεγχο νομιμότητας το Ελεγκτικό Συνέδριο, έχουμε θεσμούς και πρέπει να λειτουργήσουν οι θεσμοί, «Εδώ έχετε υπέρβαση στο ύψος που έπρεπε να δαπανήσετε, περισσότερα ξοδέψατε και δεν μπορώ να σας τα εγκρίνω.». Λέει: «Κύριοι, δεν φέρατε συγκριτικά στοιχεία, δεν μπορώ να τα εγκρίνω. Κύριοι, δεν ταυτίζεται η σύμβαση. Για άλλα πράγματα σας δόθηκαν τα χρήματα, άλλα κάνατε. Δεν μπορώ να σας τα εγκρίνω.». Και τα πετά πέρα το Ελεγκτικό Συνέδριο. Μένουν απλήρωτοι οι άνθρωποι.
Ποιος θα τους πληρώσει αυτούς; Εγώ τι πρέπει να κάνω; Να δεχθώ αυτήν την τροπολογία που καταργεί το Ελεγκτικό Συνέδριο;
Κύριε Υπουργέ, καταργεί το Ελεγκτικό Συνέδριο, καταργεί το θεσμό. Καταργεί τη θεωρία του δικαίου. Καταργεί τον Μοντεσκιέ και το «Πνεύμα των Νόμων». Καταργεί το πνεύμα της δημοκρατίας. Κι εσείς επιμένετε να φέρνετε αυτήν τη διάταξη. Κι εγώ είμαι εγκλωβισμένος.
Θα την ψηφίσω. Σκέφτηκα, βασανίστηκα με τον εαυτό μου. Θα την ψηφίσω. Όμως, θέλω να σας παρακαλέσω να καταμηνυθούν οι άνθρωποι στη διοίκηση, οι οποίοι έκαναν υπέρβαση. Να καταμηνυθούν οι άνθρωποι οι οποίοι για άλλο πράγμα είχαν παραγγελία και άλλο πράγμα εκτέλεσαν. Να καταμηνυθούν οι άνθρωποι, γιατί δεν έφεραν συγκριτικά στοιχεία. Θα πρέπει να πληρωθούν και οι εργαζόμενοι. 
Εγώ, λοιπόν, με το βάρος της ευθύνης –γιατί στις δημοκρατίες, όπως έχω πει πολλές φορές, είναι προσωπική η ευθύνη- αναλαμβάνω το κόστος και ως Κοινοβουλευτικός Εκπρόσωπος και λέω «ναι, θα την ψηφίσω την τροπολογία», ώστε να περάσει και να πληρωθούν οι άνθρωποι. 
Κρατήστε, όμως, ότι πρέπει να ελέγξετε τους ανθρώπους αυτούς που άσκησαν διοίκηση, χωρίς Χριστό και χωρίς Σύνταγμα. Αυτό σημαίνει να ασκείς διοίκηση. Όταν σου εμπιστεύεται το ελληνικό δημόσιο ένα δημόσιο χαρακτήρα, μία εταιρεία, μία πλουτοπαραγωγική πηγή, πρέπει να τη διαχειριστείς με έναν τρόπο, ως καλός πατέρας. Ως καλός πατέρας μόνο μπορείς να ασκείς διοίκηση. Μόνο με την αγωνία ότι έχεις απέναντι παιδιά, τα παιδιά σου, μόνο έτσι μπορείς να ασκείς διοίκηση και μόνο έτσι μπορείς να πιστεύεις ότι θα υπάρξει μία καλύτερη μέρα.
(Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε. Ξέρετε ότι δεν καταχρώμαι το χρόνο.
Κυρίες και κύριοι συνάδελφοι, συγκρατείστε στο μυαλό σας, σας παρακαλώ, ότι γερνάμε, μεγαλώνουμε. Περαστικοί θα είμαστε απ’ αυτό το Βήμα της Βουλής. Θα πρέπει να αφήσουμε το στίγμα μας, το ελάχιστο. 
Θα πρέπει όταν θα φύγουμε και θα είμαστε κάποτε και εμείς στα σπίτια μας, να μη σκεφτόμαστε τι δεν κάναμε όταν ήμασταν εδώ μέσα. Πρέπει τώρα πάση δυνάμει να αφιερώσουμε και την τελευταία ικμάδα για να πούμε «ό,τι μπορούσα το έκανα 100%, όσο μπορούσα τον πίεσα τον Υπουργό, όσο μπορούσα έκανα αντιπολίτευση» και εσείς όσο μπορείτε να κάνετε συμπολίτευση, αλλά με αγάπη για την πατρίδα. 
Δεν λέω ότι είμαι υπερπατριώτης και είστε εσείς λιγότερο. Όμως, δώστε και εκείνη τη χροιά, δώστε εκείνη την ελπίδα, γιατί και αυτοί οι λίγοι που έχουν γνώση –το ξαναλέω- καταντούν στην απόγνωση. Αυτό να διαφυλάξουμε.
Σας ευχαριστώ.
(Χειροκροτήματα από την πτέρυγα των ΑΝΕΛ)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε και εμείς.
Το λόγο έχει ο Κοινοβουλευτικός Εκπρόσωπος της Χρυσής Αυγής κ. Ματθαιόπουλος.</ChairmanSpeech>
<Speech><Parlmember>ΑΡΤΕΜΙΟΣ ΜΑΤΘΑΙΟΠΟΥΛΟΣ</Parlmember>: Ευχαριστώ, κύριε Πρόεδρε.
Είναι πολλά τα θέματα, πάνω στα οποία θα τοποθετηθώ. Θα ξεκινήσω πρώτα απ’ όλα με την κατατεθείσα τροπολογία που ήρθε πριν από λίγο από Βουλευτή του ΠΑΣΟΚ και αφορά τη ναυπηγοεπισκευαστική ζώνη. 
Κατά πρώτον, την καταψηφίζουμε, γιατί είναι παντελώς άσχετη με το θέμα που συζητάμε σήμερα στο Τμήμα. Δεύτερον, την καταψηφίζουμε, γιατί έρχεται κυριολεκτικά στο παρά πέντε, δεν έχει γίνει διάλογος -δεν είχαμε και το χρόνο στο κάτω-κάτω να εξετάσουμε τα στοιχεία- και νομικά δεν έχει κανένα απολύτως έρεισμα. Ζητάτε –άκουσον, άκουσον- παράνομες συμβάσεις βάσει του Ελεγκτικού Συνεδρίου να βαπτιστούν νόμιμες. Είναι κάτι το οποίο, φυσικά, δεν μπορεί να γίνει με μια απλή τροπολογία.
Επειδή τίποτα δεν είναι τυχαίο, εμείς θεωρούμε ότι αυτή η τροπολογία είναι η απάντηση του ΠΑΣΟΚ στην πρόσφατη επίσκεψη της Χρυσής Αυγής στο Πέραμα, στην Ναυπηγοεπισκευαστική Ζώνη, όπου οι εργαζόμενοι κυριολεκτικά μας υποδέχθηκαν με θέρμη και μας μεταβίβασαν τα προβλήματά τους. Το ΠΑΣΟΚ, βλέποντας ότι χάνει ένα μεγάλο κομμάτι της εκλογικής του πελατείας, θέλει να δώσει ένα μπόνους σε άτομα γνωστά σε συνδικαλιστικούς κύκλους, με το πρόσχημα ότι έτσι θα έχουν οφέλη και οι εργαζόμενοι.
Δεν πρόκειται με την τροπολογία αυτή να πληρωθεί ο εργαζόμενος. Αντιθέτως, είμαστε της άποψης ότι κάποιοι θέλουν να δημιουργήσουν κάποιες υποτυπώδεις υποδομές, ώστε με την ένταξη της ζώνης στο ΤΑΙΠΕΔ να δοθεί ένα κομμάτι στην COSCO όπου θα γίνει μετά μεταποιητικό κέντρο.
Για τους λόγους αυτούς καταψηφίζουμε την τροπολογία.
 Σε ό,τι αφορά τα υπόλοιπα, καλείται σήμερα το Τμήμα για πολλοστή φορά να τοποθετηθεί για ένα ζήτημα, το οποίο έχει να κάνει με τη διαχείριση των Κρατικών Λαχείων. Είναι απορίας άξιον αν τελικά αυτή η Κυβέρνηση έχει έστω και την παραμικρή αντίληψη για το τι συμβαίνει πέρα και έξω από τη Βουλή. 
Όλη η παγκόσμια γνώμη έχει στραμμένα τα βλέμματά της αυτήν τη στιγμή στα όσα διαδραματίζονται τα τελευταία εικοσιτετράωρα στη Συρία. Και το Υπουργείο Οικονομικών και η Κυβέρνηση καλεί τους Βουλευτές της για να τους κάνει μία ενημέρωση για τα οικονομικά και για τον τζόγο και να μας μιλήσει για τον ΟΠΑΠ.
Η μόνη περίπτωση κατεπείγοντος που θα μπορούσε να δικαιολογηθεί από τη δικιά μας πλευρά θα ήταν μια νομοθετική πρωτοβουλία του Υπουργείου Εθνικής Άμυνας, μέσω της οποίας θα μπορούσαμε να εξετάσουμε τις μελλοντικές ενέργειες της χώρας απέναντι στις –όπως προμηνύονται- δυσάρεστες εξελίξεις στη Συρία. 
Ευκαιρίας δοθείσης, ξεκαθαρίζουμε ότι έχουμε το ηθικό ανάστημα να πούμε πως εμείς δεν συντασσόμαστε ούτε με τους συμμάχους ούτε με τις μεγάλες δυνάμεις ελέω φόβου. Συντασσόμαστε με το δίκαιο και με την αλήθεια. 
Η αλήθεια στη συγκεκριμένη περίπτωση είναι ότι οι Ηνωμένες Πολιτείες Αμερικής, καθ’ υπόδειξη των σιωνιστών που την κυβερνούν, είναι διατεθειμένες να κάνουν έναν, όπως εκείνοι τον αποκαλούν, «αποτρεπτικό πόλεμο», έτσι ώστε να εξυπηρετηθούν τα σιωνιστικά συμφέροντα στην ευρύτερη περιοχή της Μέσης Ανατολής.
Καλούμε από αυτό εδώ το Βήμα την Κυβέρνηση να σταθεί στο ύψος των περιστάσεων, έστω και για μία φορά, και να κάνει ό,τι περνάει από το χέρι της για να διασφαλίσει ότι το ελληνικό κράτος θα συμπεριφερθεί σαν εθνικά κυρίαρχο κράτος, διατηρώντας την ιδιαιτερότητά του, που σημαίνει ότι δεν θα παραχωρήσει τμήμα της επικράτειάς του στον οποιονδήποτε σύμμαχο που θα το χρησιμοποιήσει για πολεμικές προετοιμασίες.
Σε ό,τι αφορά τα τεχνικά χαρακτηριστικά του νομοσχεδίου, μια και είναι το ζητούμενο της σημερινής μας συζήτησης, επαναφέρω το ζήτημα του κατεπείγοντος, κάτι που εξόφθαλμα είναι αντισυνταγματικό, γιατί παραβαίνει και τον Κανονισμό της Βουλής και το ίδιο το Σύνταγμα. 
Όμως, υπάρχει ερμηνεία γιατί κάποιοι θέλουν βιαστικά να ξεμπερδεύουν με αυτό εδώ το ζήτημα. Η πρώτη ερμηνεία και η πιο λογική είναι ότι υπάρχει ένα πολύ μεγάλο πάρτι γύρω από τις αποκρατικοποιήσεις. Αυτό μπορεί να το καταλάβει και ο πιο αδαής. Τα στοιχεία που έχουν παραθέσει και οι προηγούμενοι συνομιλητές από τη Χρυσή Αυγή είναι ενδεικτικά. 
Το γεγονός της εκποίησης των «φιλέτων», που έχει γίνει από μία και μόνο εταιρεία, λέει από μόνο του πάρα πολλά πράγματα. 
Επιπλέον, η βιασύνη να εξασφαλίσετε τα συμφέροντα που κάποιοι έχουν βάλει στο μάτι τη δημόσια περιουσία, έχει να κάνει και με μία πρόβλεψη της Bundesbank, η οποία είπε ότι το αργότερο μέχρι το 2014 θα πρέπει η Γερμανία να δανείσει στην Ελλάδα κάποιο ποσό και επειδή δημιουργήθηκαν θυελλώδεις αντιδράσεις, η ελληνική Κυβέρνηση θέλει τώρα να αποδείξει ότι το σχέδιο βαίνει καλώς και ότι τηρείται το πρόγραμμα όπως σας έχουν υποδείξει οι ξένοι δανειστές. Θέλετε να κάνετε το καλό παιδί, να συμμορφωθείτε στις υποδείξεις τρίτων και γι’ αυτόν το λόγο φέρνετε με τη διαδικασία του κατεπείγοντος ένα τέτοιο σχέδιο νόμου.
Επιπλέον, να πάμε σε κάποια άλλα χαρακτηριστικά τα οποία παρουσιάζουν ιδιαίτερο ενδιαφέρον. Όπως οι προϋπολογισμοί των τελευταίων τριών-τεσσάρων ετών, όπως τα μνημόνια, όπως οτιδήποτε έχετε φέρει που έχει να κάνει με την οικονομία, έτσι και εδώ πέρα έχουμε αλχημείες, αριθμούς και προβλέψεις, οι οποίες είναι πραγματικά φανταστικές. Και αυτό γιατί; 
Προκύπτει πολύ εύκολα από την επιδερμική ανάγνωση του νομοσχεδίου ότι το κράτος είναι ο μεγαλύτερος τζογαδόρος και θα επιχειρηματολογήσω και θα πω το εξής. Είναι πολύ απλά τα μαθηματικά και είναι απλό το παράδειγμα, για να καταλάβετε ότι κάποιοι εδώ πέρα έχουν χάσει τη λογική τους. 
Μας λέτε ότι αν παραχωρήσουμε το δικαίωμα στον ιδιωτικό, πλέον, ΟΠΑΠ, ο οποίος ξεπουλήθηκε σε τιμή ξεφτίλα –για να το πω λαϊκά- με τη μεταβίβαση του δικαιώματος διαχείρισης των Κρατικών Λαχείων στον ΟΠΑΠ, θα πάρετε εφάπαξ ένα ποσό περίπου 190.000.000 ευρώ και ότι σε αυτό θα πρέπει να υπολογιστούν σε βάθος δώδεκα ετών τα έσοδα που θα προκύψουν: Για το πρώτο έτος 30.000.000 ευρώ και 50.000.000 ευρώ για κάθε έντεκα επιπλέον έτη. Από αυτόν τον υπολογισμό, δηλαδή από τα δώδεκα αυτά συνολικά έτη, προκύπτει ότι το δημόσιο θα πάρει 580.000.000 ευρώ. Εάν προσθέσουμε τα 580.000.000 με τα 190.000.000 που είναι αρχικά, φτάνουμε στο ποσό των 770.000.000 ευρώ. Αυτό είναι το mimimum ποσό που θα πάρει το δημόσιο στα χέρια του, αφού παραχωρήσει το δικαίωμα στον ιδιωτικό, πλέον, ΟΠΑΠ.
Το ερώτημα που προκύπτει είναι το εξής: Εφόσον εσείς θα πάρετε 770.000.000 ευρώ και το παραχωρείτε με τη λογική ότι αυτό είναι συμφέρον για το δημόσιο, γιατί δεν κάνετε αυτό που κάνετε τόσα χρόνια; Ποιο είναι αυτό; Θα μιλήσω πάλι με αριθμούς. Να κρατήσετε το δικαίωμα ως δημόσιο εσείς οι ίδιοι. Γιατί σύμφωνα με τα στοιχεία των τελευταίων τριών ετών, τα έσοδα που έχει ο ΟΠΑΠ όλα αυτά τα χρόνια υπερβαίνουν τα 770.000.000 ευρώ και είναι περίπου της τάξεως των 984.000.000 ευρώ. 
Άρα, λοιπόν, με απλά μαθηματικά, τι αποδεικνύεται; Ότι με το «καλημέρα», παραχωρώντας το δικαίωμα στον ΟΠΑΠ, χάνετε και ζημιώνεται το ελληνικό δημόσιο με 214.000.000 ευρώ. Τζογάρετε τα χρήματα του ελληνικού λαού. Δεν είναι δική σας περιουσία. Η περιουσία του δημοσίου δεν είναι περιουσία της Νέας Δημοκρατίας ή της Κυβέρνησης, είναι περιουσία του ελληνικού λαού και την παραχωρείτε χάνοντας με το «καλημέρα» 214.000.000 ευρώ. Γιατί το κάνετε αυτό; 
Λέει η αιτιολογική έκθεση ότι κάποτε, με κάποιο τρόπο, η εταιρεία θα κάνει απόσβεση του ποσού αυτού και με έναν υπολογισμό -που δεν ξέρω από πού προκύπτει και δεν ξέρω εάν μπορείτε κι εσείς να το αιτιολογήσετε- θα φτάσουμε στο ποσό του 1,3 δισεκατομμυρίου ευρώ μέσω του ΤΑΙΠΕΔ. Πώς προκύπτει αυτό, πραγματικά, δεν το έχω αντιληφθεί. 
Με λίγα λόγια, φτιάχνετε μία αιτιολογική έκθεση σε ένα business plan, το οποίο είναι πραγματικά υποθετικό, προσδοκάτε ότι όλα θα πάνε καλά, αλλά δεν υπάρχει καμμία εγγύηση ότι θα γίνει κάτι τέτοιο. Και αυτό γιατί; Το ελληνικό δημόσιο είναι διεφθαρμένο και το ξέρουν άπαντες, είναι καμένο χαρτί. 
Το έτερο συμβαλλόμενο μέρος της σύμβασης, ο κ. Μελισσανίδης, ο οποίος κατέχει το 33% του ΟΠΑΠ είναι ένας άνθρωπος ο οποίος δεν έχει απασχολήσει λίγες φορές την κοινή γνώμη με τα όσα έχει κάνει σε οικονομικό επίπεδο μόνο. Και αυτό γιατί; Να δούμε ποιες ήταν και οι δικές σας γενναιόδωρες παραχωρήσεις στον εν λόγω κύριο. Ήταν αυτός ο οποίος είχε μία εταιρεία δικών του συμφερόντων, την «AEGEAN OIL», για την οποία για φορολογικές παραβάσεις το 2001 χρωστούσε 26.660.000 ευρώ σε πρόστιμα. Και επειδή ζήτησε να γίνει κάποιος διακανονισμός και να τα ξεχρεώσει σε κάποιες δόσεις –φανταστείτε τι έγινε- από δεκαπέντε οι δόσεις έγιναν σαράντα πέντε. 
Υποδείξτε μου έναν απλό, ανώνυμο Έλληνα πολίτη που του κάνατε μία τέτοια παραχώρηση. Έναν! Αλλά επειδή δεν είμαστε «Μελισσανίδηδες» όλοι, ο Έλληνας πολίτης για 500 ευρώ θα καταλήξει στη φυλακή και ο άλλος που χρωστάει 30.000.000 εκατομμύρια από δεκαπέντε παίρνει σαράντα πέντε δόσεις και εάν δεν τις πληρώσει ποτέ, δεν χάθηκε ο κόσμος, παίρνει και ένα δωράκι, τον ΟΠΑΠ, και τα Κρατικά Λαχεία που πάνε μαζί αυτά. 
Άρα, λοιπόν, από τα δικά σας νούμερα –δεν είναι δικά μου στοιχεία, από την αιτιολογική έκθεση τα αλίευσα όλα αυτά- προκύπτει ότι το κράτος τζογάρει με τα χρήματα του ελληνικού λαού.
Και κάτι άλλο. Είναι ρητορικό το ερώτημα. Εμείς παίρνουμε σαν υπόθεση ότι πράγματι όλα πάνε καλά, ότι ο ιδιώτης είναι σωστός απέναντι στις υποχρεώσεις του, ότι είναι προβλεπόμενος, ότι δεν ζημιώνει το δημόσιο τομέα και ότι όλα βαίνουν καλώς. 
Εάν, όμως, συμβεί το αντίθετο -γιατί ξέρετε ότι στην Ελλάδα, όπως είναι σήμερα η κατάσταση, το πιο πιθανό σε οικονομική κρίση είναι να πέσει μια επιχείρηση έξω- εάν δηλαδή μετά το πέρας της δωδεκαετίας δεν μπορέσει ο ιδιώτης να ξεπληρώσει το χρέος του απέναντι στο δημόσιο, δεν θα έρθετε να μας πείτε: «Δεν φταίμε εμείς ως Κυβέρνηση, αλλά φταίει ο ιδιώτης, γιατί είναι ανώνυμη επιχείρηση. Εμείς κάναμε τη μεταβίβαση. Οπότε από εκεί και πέρα δεν έχουμε καμία ευθύνη.»;
Μάλιστα θα επικαλεστείτε και το άλλο εξοργιστικό: «Εφόσον φθάσαμε στο σημείο που βρισκόμαστε σήμερα, δηλαδή να ξεπουλάμε τα πάντα, επειδή θα βρισκόμαστε σε δεινή οικονομική θέση, θα κάνουμε εκ νέου διαγωνισμό, για να ξεπουλήσουμε σε χειρότερη τιμή –συμφέρουσα για τον ιδιώτη, ζημιογόνο για τον ελληνικό λαό- ενδεχομένως τον ΟΠΑΠ ή οποιαδήποτε άλλη επιχείρηση.». Άρα όλα αυτά είναι απολύτως υποθετικά και δεν προκύπτει από πουθενά ότι το δημόσιο θα έχει -έστω και ένα- έσοδο. 
Και επειδή το θέμα δεν είναι μόνο τεχνοκρατικό -για μας είναι πρωτίστως ηθικό, αφού για μας ο τζόγος είναι κάτι που δεν το αποδεχόμαστε, έχει ηθική διάσταση το ζήτημα, δεν αναγνωρίζουμε το εισόδημα το μη προερχόμενο από την εργασία- θα  υπενθυμίσω κάτι, γιατί εδώ πέρα συμβαίνουν σημεία και τέρατα. 
Το 1999, όταν ξέσπασε το κραχ του Χρηματιστηρίου, η τότε αντιπολίτευση, η Νέα Δημοκρατία, είχε κάνει «σημαία» το σύνθημα ότι θα επιφέρει την πολιτική κάθαρση. Είχε μάλιστα πει το πολύ «ωραίο» τότε, ότι θα δημεύσει τις περιουσίες  των απατεώνων και ότι θα τους κλείσει φυλακή. Πολιτική κάθαρση το 1999 σαν αντιπολίτευση. Το 2013 Κυβέρνηση η Νέα Δημοκρατία και προβαίνει σε αυτοκάθαρση, γιατί δημεύει την περιουσία του ελληνικού λαού και τον κλείνει στη φυλακή για χρέη που δεν υπερβαίνουν τα  500 ευρώ. 
Αυτή είναι η πραγματικότητα και σας καλούμε να σταματήσετε να παίζετε με τη νοημοσύνη μας και να επικαλείστε κάθε λίγο και λιγάκι ότι όλα πάνε κατ’ ευχήν και ότι με κάποιο τρόπο το δημόσιο χρέος θα μπει σε τάξη. Μίλησα  χθες για το ίδιο ζήτημα και είπα ότι το 2009 το χρέος ήταν τόσο –δεν θυμάμαι ακριβώς το νούμερο, θα μου το υπενθυμίσετε εσείς- ενώ το 2013, τέσσερα χρόνια μνημονίου περίπου, είναι 321 δισεκατομμύρια ευρώ χρέος ή 180% του ΑΕΠ. Εάν συνεχίσουμε έτσι, που, επειδή δεν βλέπω να αλλάζετε πολιτική, με τους ίδιους  ρυθμούς θα συνεχίσουμε, ένας Θεός  ξέρει τι θα ακολουθήσει!</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε πολύ. 
Κύριε Τριαντάφυλλε, έχει ζητήσει το λόγο ο κ. Τσούκαλης.</ChairmanSpeech> 
<Speech><Parlmember>ΚΩΝΣΤΑΝΤΙΝΟΣ ΤΡΙΑΝΤΑΦΥΛΛΟΣ</Parlmember>: Κανένα πρόβλημα, κύριε Πρόεδρε.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστώ πολύ για την παραχώρησή σας. 
Ορίστε, κύριε Τσούκαλη.</ChairmanSpeech> 
<Speech><Parlmember>ΝΙΚΟΛΑΟΣ ΤΣΟΥΚΑΛΗΣ</Parlmember>: Ευχαριστώ πολύ, κύριε  Πρόεδρε.
Κύριε  Πρόεδρε, εάν υπάρχει ένας τίτλος από τη σημερινή συνεδρίαση, αυτός θα είναι η αποστροφή του κυρίου Υπουργού κατά την τοποθέτησή του ότι «βγαίνει ο λογαριασμός». Δεν υπάρχει περίπτωση να ασχοληθεί κανένας με τη σύμβαση των λαχείων αυτή καθαυτή. Θα  ασχοληθούν με αυτήν την αισιόδοξη αποστροφή του κυρίου Υπουργού. 
Ως Δημοκρατική Αριστερά, λέμε ότι, πράγματι, ο καταταλαιπωρημένος ελληνικός λαός και οι Έλληνες πολίτες  χρειάζονται τονωτικές ενέσεις. Χρειάζονται κάποια μηνύματα αισιόδοξα, προκειμένου να δουν κάποια στιγμή στο βάθος του τούνελ ένα μικρό φως. Όμως, εάν οποιοδήποτε αισιόδοξο μήνυμα δεν στέκει επί πραγματικών δεδομένων, πολύ γρήγορα διαψεύδεται και μάλιστα όταν ο χρόνος είναι τόσο πολύ πυκνός και τρέχει με τόσο πολύ μεγάλη ταχύτητα. 
Κύριε  Υπουργέ, κάποια στιγμή θα πρέπει να είμαστε ειλικρινείς απέναντι στους  Έλληνες πολίτες. Ξέρετε, την ωριμότητα που έχουν επιδείξει μέχρι τώρα την επιδεικνύουν μόνο και θα την επιδείξουν, εάν είναι καλά πληροφορημένοι και γνωρίζουν καλά τι ακριβώς συμβαίνει στη χώρα. Επιπλέον, γιατί πρέπει να στείλουμε και ένα μήνυμα στους εταίρους, οι οποίοι το τελευταίο διάστημα έχουν αρχίσει να χάνουν την αίγλη του εταίρου, την ιδιότητα του εταίρου απέναντι σε ένα λαό, ο οποίος μέχρι πρόσφατα ορκιζόταν απέναντι στην ιδέα της Ευρωπαϊκής Ένωσης. Πιστεύουμε ότι δεν προσφέρουμε κάτι θετικό, εάν κρύβουμε την πραγματικότητα. 
Κυρίες και κύριοι συνάδελφοι, η Δημοκρατική Αριστερά πήρε μια απόφαση και διαχώρισε τη θέση της από την Κυβέρνηση, γιατί θεωρούσε ότι η Κυβέρνηση εκείνη είχε χάσει τη διαπραγματευτική της ισχύ, αν βέβαια την είχε και ολοκληρωμένα. Δηλαδή, ουσιαστικά δεν διαπραγματευόταν. Βασική θέση που θα πρέπει να έχει η Κυβέρνηση είναι ότι θα πρέπει να αναδεικνύει κάθε στιγμή και με κάθε της ενέργεια ότι το πρόγραμμα που εφαρμόζεται στη χώρα δεν βγαίνει. Δεν μπορούμε να κρυβόμαστε. Το ομολογούν οι ίδιοι οι δανειστές. Από τη μία πλευρά είναι ο λάθος πολλαπλασιαστής, ο οποίος στη συνέχεια αναιρείται, και σε δεύτερη φάση η κακή εκτίμηση της μεταρρυθμιστικής δυναμικής ή των παραγωγικών δυνατοτήτων που μπορεί να έχει αυτή η χώρα. 
Διαβάζουμε εκθέσεις σαν να συγγράφηκαν μέσα σε ένα εργαστήριο, σαν να μην αφορούν μια χώρα και ένα λαό. 
Συγχρόνως έχουμε αναφορές, δυστυχώς, κύριε Υπουργέ, ότι το χρέος μας δεν χρειάζεται κούρεμα. Πιθανώς να μη χρειάζεται και αναδιάρθρωση, διότι οι τράπεζες θα καταρρεύσουν, αν διατηρηθεί για ένα χρόνο ακόμα η άρση πλειστηριασμών πρώτης κατοικίας. 
Συγχρόνως, κύριε Υπουργέ, έχουμε συνεχείς αναφορές από το εξωτερικό, οι οποίες ελάχιστα συμβάλλουν στη διαμόρφωση αξιόπιστου κλίματος για τη χώρα. Έχουμε δηλώσεις της κ. Μέρκελ ότι κακώς μπήκε η Ελλάδα στο ευρώ. Μήπως πρέπει να αποχωρήσει κιόλας; 
Έχουμε τις δηλώσεις του δεύτερου κ. Γκρίλο, με τις γνωστές συνέπειες και αναφορές. Έχει και η Γερμανία Γκρίλο. Είναι ο πρόεδρος των Γερμανών βιομηχάνων. 
Έχουμε τις δηλώσεις των Ρώσων, έχουμε δηλώσεις άλλων φορέων. 
Έχουμε και τη μόνιμη διατύπωση –αναφέρθηκε και από άλλους συναδέλφους- ότι έχουμε διανύσει τα 2/3 της διαδρομής. Κάποιος θα πρέπει να ενημερώσει τον κ. Βενιζέλο, εσάς και κάποιους άλλους που αναφέρονται στο 1/3, ότι, όταν κινείσαι σε έναν αγώνα αντοχής, σε ένα μαραθώνιο, τα δέκα τελευταία χιλιόμετρα είναι τα πιο επώδυνα και, αν δεν υπάρχει στήριξη, αν δεν λάβουν οι αθλητές τα ενισχυτικά, καταρρέουν και δεν τερματίζουν. 
Αυτά συνιστούν ένα σχέδιο το οποίο πρέπει με σωστό τρόπο και σαφήνεια να αφηγηθεί κάποιος στον Έλληνα πολίτη. Δεν μπορεί να του λέει «μένει το 1/3», γιατί ο Έλληνας πολίτης βιώνει τι σημαίνει αυτό το 1/3. Έτσι, λοιπόν, καλό θα είναι να είμαστε συγκρατημένοι, να είστε συγκρατημένοι, να διαβλέπετε και να αξιολογείτε το διεθνή περίγυρο, όχι μόνο στα οικονομικά αλλά και στα γεωστρατηγικά –γεωπολιτικά. Μιλάω γι’ αυτά που συμβαίνουν με τη Συρία. 
Είναι μια κρίσιμη φάση για τη χώρα για τα γεωστρατηγικά θέματα. Όταν είσαι μια χώρα σε κρίση, πρέπει να χειρίζεσαι με πάρα πολύ μεγάλη προσοχή και σύνεση τα συγκριτικά πλεονεκτήματα που έχεις, να μην τα «καις», αλλά συγχρόνως να βλέπεις και την επόμενη μέρα. Η χώρα έχει ανάγκη πολλών διεθνών αναφορών. 
Έτσι, λοιπόν, θα πρέπει να διατυπώσει με πολύ μεγάλη σαφήνεια η χώρα, μέσω της Κυβέρνησης βέβαια, την επόμενη μέρα. 
Ας έρθουμε όμως στο επίμαχο. 
Κυρίες και κύριοι συνάδελφοι, η σημερινή συζήτηση θα έπρεπε να είναι υπόδειγμα προβληματισμού και διατύπωσης σαφών θέσεων, γιατί ουσιαστικά είναι η πρώτη συζήτηση που γίνεται σε αυτήν εδώ την Αίθουσα για τις λεγόμενες «αποκρατικοποιήσεις». 
Θα έπρεπε να αναπτυχθούν και να αναλυθούν ακόμα και τα ιδεολογικοπολιτικά χαρακτηριστικά κάθε χώρου, γιατί καθένας, κατά τη διάρκεια της συζήτησης, προσπάθησε να συσκοτίσει θολές πλευρές της πολιτικής του και ουσιαστικά να αναιρέσει βασικές ιδεολογικές αρχές που θα έπρεπε να διέπουν τη λειτουργία του.
Θέλω να απευθύνω το πρώτο βασικό ερώτημα, το οποίο δεν ξεκαθαρίστηκε, κυρίως προς την Αξιωματική Αντιπολίτευση. Συζητάμε για το ενδεχόμενο οποιασδήποτε αποκρατικοποίησης, οποιασδήποτε ιδιωτικοποίησης, οποιασδήποτε παραχώρησης ή ιδεοληπτικά λέμε «όχι σε καμμία»; Διότι εάν λέμε «όχι» τότε είναι διαφορετικό πλέον το επίπεδο και η βάση συζήτησης. Δεν μπορούμε να συνεννοηθούμε και να συνευρεθούμε. 
Γιατί είπα ότι αναιρούνται βασικές ιδεολογικοπολιτικές -κυρίως ιδεολογικές- παράμετροι; Θα μου επιτρέψετε να σας πω ότι, όταν επί κυβέρνησης ΠΑΣΟΚ είχαμε βιώσει εκείνη την καταιγίδα ή, αν θέλετε, εκείνη την πανσπερμία, τη δημιουργία καμμιάς δεκαριάς καζίνο σε όλη τη χώρα, είχε συσταθεί μέτωπο κατά των καζίνο. Μάλιστα, το μέτωπο αυτό ζητούσε ουσιαστικά από το κράτος να αποστασιοποιηθεί από τις δραστηριότητες του τζόγου. Έλεγε, δηλαδή, ότι το κράτος πρέπει να συμβάλλει στην αποτοξίνωση των πολιτών από τέτοιες απαράδεκτες δραστηριότητες και δεν πρέπει να λειτουργεί ως τζογαδόρος. Αυτή είναι η βασική ιδεολογική θέση. Την έχουμε αποποιηθεί; Εμείς τουλάχιστον όχι. Το έχουμε δηλώσει εδώ και μήνες. Το διατυπώσαμε και σε εκείνη την προγραμματική σύμβαση των τριών κομμάτων, όσον αφορά τις αποκρατικοποιήσεις και είχαμε θέσει τους όρους.
Εμείς, λοιπόν, ως Δημοκρατική Αριστερά λέμε ότι μέσα σε αυτήν την πολύ δύσκολη συγκυρία, το ελληνικό δημόσιο πρέπει να αξιοποιήσει την ιδιωτική του περιουσία. Αν δεν είναι ιδιωτική περιουσία, κύριε Πρόεδρε, τα καζίνο, τα λαχεία, ο ΟΠΑΠ, ο Οργανισμός Διεξαγωγής Ιπποδρομιών Ελλάδας και οι ιπποδρομίες, τότε τι είναι; 
Εάν παρακολουθήσει κάποιος τη σημερινή συνεδρίαση και διαπιστώσει ότι υπάρχει αυτή η αντιπαράθεση για τα λαχεία -σε επίπεδο δογματικό αναφέρομαι και όχι σε επίπεδο όρων και προϋποθέσεων- τότε νομίζω ότι θα σχηματίσει τη χειρότερη εντύπωση για μας. Και αναφέρομαι σε όλο το κοινωνικοπολιτικό φάσμα. 
Αυτό, λοιπόν, το οποίο εμείς ως Δημοκρατική Αριστερά έχουμε ως θέση είναι ότι «ΝΑΙ» συμφωνούμε επί της αρχής για την παραχώρηση.
Το δεύτερο και πάρα πολύ πρακτικό ερώτημα είναι το εξής: Η συγκεκριμένη συμφωνία είναι συμφέρουσα για το δημόσιο; Εδώ θα μου επιτρέψετε να σας πω ότι δεν υπήρξε καμμία ουσιαστική αντίκρουση των όρων. Όσα επιχειρήματα χρησιμοποιήθηκαν δεν στηρίζονται σε κανένα στοιχείο. Όσο για την τελευταία αναφορά –το ανέφερε και η εισηγήτρια του ΣΥΡΙΖΑ- περί των 984 εκατομμυρίων ευρώ, αυτά συμπεριλαμβάνονται στο 1.350.000.000 ευρώ –που αναφέρεται στην εισηγητική έκθεση- και τα οποία έτσι κι αλλιώς θα τα εισπράτταμε τα επόμενα χρόνια. 
Το επιπλέον, δηλαδή, είναι τα 350 εκατομμύρια ευρώ. Υπάρχει κάποιος που να πει ότι θα μπορούσε η χώρα να εισπράξει 351 εκατομμύρια ευρώ επιπλέον, με συγκεκριμένη διαδικασία; Υπάρχει κανένας; Η διαδικασία η οποία ακολουθήθηκε ήταν σύμφωνα με τα διεθνή δεδομένα και με την εποπτεία των αρμοδίων οργάνων της Ευρωπαϊκής Ένωσης; Ναι, ήταν. Τι χρησιμοποιήθηκε, προκειμένου να αποδειχθεί ότι δεν είναι συμφέρουσα; Το γεγονός ότι σκιάστηκε η συγκεκριμένη διαδικασία από την αδιανόητη, απαράδεκτη κι εξωφρενική συμπεριφορά του κ. Σταυρίδη. 
Κύριε Υπουργέ, ήταν επιλογή. Και εδώ θα έπρεπε να πείτε από Βήματος Βουλής ότι «ναι, ήταν λάθος η επιλογή αυτή». Η στάση του ήταν η προσωποποίηση του αμοραλισμού, του εκχυδαϊσμού των επιχειρημάτων και η απόλυτη προσβολή απέναντι στους Έλληνες πολίτες. Όμως, ο κ. Σταυρίδης συνέταξε τη συγκεκριμένη σύμβαση; Η συγκεκριμένη σύμβαση εγκρίθηκε από ένα διοικητικό συμβούλιο, από πληθώρα ανθρώπων, όχι του κ. Σταυρίδη. 
Σε τελευταία ανάλυση, λέμε το εξής εμείς οι νομικοί: Δεν μας ενδιαφέρει ποιος συνέταξε τη σύμβαση. Τη στιγμή που την έχουμε μπροστά μας, μπορούμε να την αξιολογήσουμε για το εάν είναι συμφέρουσα ή όχι. 
Εμείς, επειδή θεωρούμε ότι είναι συμφέρουσα μέσα σ’ αυτήν τη συγκυρία, κύριε Πρόεδρε,  γι’ αυτό τοποθετούμαστε. 
Όσον αφορά την τροπολογία, κύριε Υπουργέ, την οποία φέρατε για τον ΕΟΠΥΥ, θα έπρεπε να είναι εδώ ο κύριος Υπουργός Υγείας ή κάποιος Υφυπουργός για να την τεκμηριώσει. Την εισάγετε εσείς. Μπορείτε να τεκμηριώσετε και να απαντήσετε εσείς στις ενστάσεις οι οποίες υπάρχουν;</Speech>
<Speech><Parlmember>ΙΩΑΝΝΗΣ ΣΤΟΥΡΝΑΡΑΣ</Parlmember> (Υπουργός Οικονομικών): Ναι.</Speech>
<Speech><Parlmember>ΝΙΚΟΛΑΟΣ ΤΣΟΥΚΑΛΗΣ</Parlmember>: Θα έπρεπε ο ίδιος να το κάνει. Υπάρχει μία πάρα πολύ κακή διατύπωση, την οποία αν δεν τη διορθώσετε, θα έχουμε πρόβλημα. Ας θυμίσω ότι η συγκεκριμένη διάταξη υπήρχε στο τελευταίο πολυνομοσχέδιο. Εμείς σ’ αυτό το άρθρο ψηφίσαμε «ΠΑΡΩΝ». Είναι μεγαλύτερο άρθρο. Μεταξύ άλλων υπήρχε και αυτή η διάταξη.
Δεν πρέπει να εξουσιοδοτείται ο ΕΟΠΥΥ. Ο ΕΟΠΥΥ πρέπει να αναθέτει. Προσπαθούμε να τη διορθώσουμε. Λέμε ότι έχουμε προβλήματα. 
Πρέπει να αναθέτει ο ΕΟΠΥΥ, κύριε Υπουργέ, και όχι ο πάροχος υγείας, γιατί όταν ελέγχεται ο πάροχος υγείας, δεν μπορεί ο πάροχος υγείας να ορίζει τον ελεγκτή. Πρέπει να τον ορίζει ο ΕΟΠΥΥ.
Δεύτερον, ενώ, λοιπόν, ανατίθεται στους ελεγκτικούς φορείς ο έλεγχος της ορθής τιμολόγησης –κύριε Υπουργέ, φαντάζομαι ότι θα το καταλάβατε- και συγκεκριμένα λέει ότι «ανατίθεται σε ιδιωτικούς ελεγκτικούς φορείς, πρώτον…» –το «πρώτον» το λέω προκειμένου να γίνω κατανοητός- «…ο έλεγχος της ορθής τιμολόγησης και του αναγκαίου….κ.λπ., δεύτερον, η τήρηση των διεθνών λογιστικών προτύπων και ο έλεγχος των παραστατικών, τρίτον, η εκκαθάριση των λογαριασμών μεταξύ του ΕΟΠΥΥ και των συμβεβλημένων με αυτόν παρόχων υπηρεσιών υγείας…» και συνεχίζει «…καθώς και η αποδοχή των αποτελεσμάτων που θα προκύψουν από τους εν λόγω ελέγχους», έτσι όπως είναι διατυπωμένο είναι σαν οι ιδιώτες φορείς να εγκρίνουν και τους απολογισμούς, ενώ θα πρέπει στο σημείο εκείνο που αναφέρει «και των συμβεβλημένων με αυτόν παρόχων υπηρεσιών υγείας» να τεθεί μία τελεία, να μπει μία τελεία και στη συνέχεια να αναφέρεται: «Ο ΕΟΠΥΥ δύναται να αποδέχεται τα αποτελέσματα των ελέγχων σύμφωνα με τις προδιαγραφές τις οποίες ήδη έχει δημοσιοποιήσει.». Έτσι όπως αναφέρεται εδώ είναι σαν…</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Αυτό που λέτε να το δώσετε και εγγράφως.</ChairmanSpeech>
<Speech><Parlmember>ΝΙΚΟΛΑΟΣ ΤΣΟΥΚΑΛΗΣ</Parlmember>: Το λέω προφορικά, δεν το έχω γραπτώς, κύριε Πρόεδρε.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ολοκληρώσατε;</ChairmanSpeech>
<Speech><Parlmember>ΝΙΚΟΛΑΟΣ ΤΣΟΥΚΑΛΗΣ</Parlmember>: Ολοκλήρωσα, κύριε Πρόεδρε.  Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>):  Κι εμείς ευχαριστούμε.
Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Κωνσταντίνος Τριαντάφυλλος.</ChairmanSpeech>
<Speech><Parlmember>ΚΩΝΣΤΑΝΤΙΝΟΣ ΤΡΙΑΝΤΑΦΥΛΛΟΣ</Parlmember> : Ευχαριστώ, κύριε Πρόεδρε.
Κύριε Υπουργέ, κυρίες και κύριοι Βουλευτές, θα ξεκινήσω τη σημερινή μου ομιλία από το μεγάλο θέμα το οποίο απασχολεί την ευρύτερη περιοχή της Ανατολικής Μεσογείου. Φυσικά, αφορά την κρίση στη Συρία, κρίση η οποία δεν έρχεται να ταράξει τα νερά, κρίση η οποία ακολουθεί μια σειρά γεγονότων που εδώ και αρκετά χρόνια ταλανίζουν την περιοχή, δημιουργούν επαναστάσεις ή αλλαγές καθεστώτων ή μεταβολές στο status quo διαφόρων χωρών με τρόπο τέτοιο, που ουσιαστικά να αναδιαμορφώνεται ο χάρτης της ευρύτερης περιοχής μας.
Πρόκειται για αναδιαμόρφωση του χάρτη, η οποία σίγουρα πρέπει να βρει την Ελλάδα, κατ’ αρχάς θωρακισμένη ως προς τα οικονομικά και θεσμικά της ζητήματα, κατά δεύτερον, όμως, ενεργή και, αν θέλετε, να πρωταγωνιστεί στις εξελίξεις. Διότι οι εξελίξεις δεν καθορίζονται μόνο σε στρατιωτικό ή επιχειρησιακό επίπεδο. Οι εξελίξεις καθορίζονται πρώτα και κύρια σε διπλωματικό επίπεδο. Εκεί η χώρα, λόγω της ιστορικής πορείας, της ιστορικής της διαδρομής, της διαδρομής όπου πολλές φορές έχει επιτελέσει σημαντικό ρόλο και το Πανελλήνιο Σοσιαλιστικό Κίνημα, έχει σταθερές αναφορές στη συγκεκριμένη περιοχή και τρόπους που μπορεί να παρέμβει, ούτως ώστε να έχουμε τα ευκταία αποτελέσματα, που δεν είναι άλλα από την ειρήνη, τη δημοκρατία και την προστασία των ανθρωπίνων δικαιωμάτων στην ανατολική, στη νότια και στη βόρεια πλευρά της Μεσογείου.
Υπάρχουν δύο θέματα, κύριοι Βουλευτές, που θα τα δούμε μπροστά μας τον επόμενο καιρό και που ήδη τα βλέπουμε, δύο θέματα τα οποία αφορούν τις συνέπειες αυτής της μεγάλης κρίσης που βιώνει η σχεδόν γειτονική μας χώρα της Συρίας. 
Το πρώτο, έχει να κάνει με το προσφυγικό κύμα, το οποίο ήδη υπάρχει προς την Ευρώπη και το οποίο θα ενταθεί.
 Το δεύτερο, έχει να κάνει με το κατά πόσον αυτή η κρίση θα οδηγήσει σε αποσταθεροποιήσεις ή θα έχει συνέπειες και σε άλλες χώρες της γειτονιάς. 
Στο δεύτερο ζήτημα είναι σημαντικός ο ρόλος της Ελλάδος, ούτως ώστε να αναλυθεί σωστά η σημερινή πραγματικότητα και να διαδραματίσουμε τέτοιο ρόλο, που να μην υπάρξουν αποσταθεροποιήσεις, να μην υπάρξουν μεταβολές και να μην υπάρξει η επέκταση στοιχείων που δεν ευνοούν τη δημοκρατία σε άλλες χώρες της Μέσης Ανατολής.
Έρχομαι, όμως, στο κύριο σημείο, που αφορά άμεσα τη χώρα μας, ιδιαίτερα στη σημερινή της κατάσταση, και δεν είναι άλλο από ένα μεγάλο κύμα προσφυγικό, το οποίο θα έχει να κάνει με τους εκτοπισθέντες πληθυσμούς της συγκεκριμένης περιοχής. 
Ενημερώνω το ελληνικό Κοινοβούλιο ότι σήμερα κατέθεσα γραπτή ερώτηση στην Επιτροπή Υπουργών του Συμβουλίου της Ευρώπης με την οποία ζητάω να λάβει θέση η συγκεκριμένη επιτροπή σχετικά με δύο ζητήματα: 
Πρώτον, όσον αφορά την πιθανή δραστηριοποίηση της FRONTEX όχι στα θαλάσσια σύνορα της χώρας μας, δηλαδή στον αιγαιακό χώρο, αλλά στα παράλια της Τουρκίας, πριν ξεκινήσει το ταξίδι του θανάτου πολλές φορές προς τα νησιά ή την ηπειρωτική χώρα. Αυτό είναι κάτι το οποίο δεν αφορά μόνο τη χώρα μας, αλλά αφορά και την Ιταλία, αφορά και την Κύπρο. Το ταξίδι αυτό πρέπει να σταματάει εκεί, πριν ξεκινήσει, ούτως ώστε να μην τίθενται ζωές σε κίνδυνο, ζωές πολλές φορές μικρών παιδιών, γυναικών που δεν έχουν ξαναδεί στη ζωή τους θάλασσα. Πρέπει να σταματάει στα παράλια, ούτως ώστε να μπορεί εκεί να αντιμετωπίζεται το ζήτημα.
Δεύτερον, όσον αφορά το μοίρασμα του βάρους της μετακίνησης των εκτοπισθέντων πληθυσμών. Όπως έχω ξαναπεί εντός του Κοινοβουλίου -το έθεσα υπ’ όψιν και της αρμόδιας επιτροπής των Υπουργών- υπάρχει μηχανισμός μοιράσματος του βάρους των εκτοπισθέντων πληθυσμών, ούτως ώστε να αλλάξει ο τρόπος με τον οποίο αντιμετωπίζει η Ευρωπαϊκή Ένωση αυτό το συγκεκριμένο ζήτημα. 
Τι σημαίνει αυτό; Σημαίνει ότι κάθε χώρα, κράτος-μέλος της Ευρωπαϊκής Ένωσης ανάλογα με τις δυνατότητές της -δηλαδή εθνική οικονομία, κοινωνικές υποδομές, πληθυσμός- να μπορεί να αναλάβει μέρος του εκτοπισθέντος πληθυσμού, ούτως ώστε και οι ίδιοι οι πρόσφυγες να διαβιούν σε ανθρώπινες συνθήκες, αλλά και να μην πέφτει άδικα, μονομερώς, το βάρος στις χώρες των συνόρων.
Κυρίες και κύριοι Βουλευτές, έρχομαι στη σημερινή συζήτηση, μια συζήτηση η οποία είναι αποκαλυπτική. Είναι αποκαλυπτική γιατί; Βλέπουμε ότι οι διάφορες πτέρυγες της Βουλής αντιμετωπίζουν το ζήτημα των αποκρατικοποιήσεων, των ιδιωτικοποιήσεων και πολλές φορές και των παραχωρήσεων -και εδώ είναι το περίεργο- με έναν τρόπο ο οποίος είναι ενδεικτικός του τι ο καθένας μας πρεσβεύει.
Άκουσα τους εκπροσώπους της Αντιπολίτευσης να λένε όχι μόνο «όχι» στις αποκρατικοποιήσεις και στις ιδιωτικοποίησεις, αλλά «όχι» και στις παραχωρήσεις. 
Παραχωρήσεις όπως είναι στη συγκεκριμένη συζήτηση η παραχώρηση του αποκλειστικού δικαιώματος για τα Κρατικά Λαχεία δεν είναι πώληση, είναι ουσιαστικά να έχει το δικαίωμα για δώδεκα χρόνια κάποιος να κάνει αυτό που έκανε μέχρι τώρα το ελληνικό δημόσιο.
Εάν αυτό -το οποίο είναι καθαρά παραχώρηση- το ζήτημα, το οποίο δεν έχει να κάνει με πώληση ιδιοκτησίας του ελληνικού δημοσίου, μας βρίσκει αντίθετους, τότε στη μεγάλη προσπάθεια για την έξοδο από την κρίση, για να μπορέσουμε να ξανασηκώσουμε την ελληνική κοινωνία, τον Έλληνα πολίτη, την ελληνική οικονομία, τότε πώς μπορούμε να συμφωνήσουμε ότι θα βρεθούν οι πόροι, ούτως ώστε να πετύχουμε το πρωτογενές πλεόνασμα -που οι περισσότεροι εδώ μέσα συμφωνούμε ότι πρέπει να το πετύχουμε- χωρίς ταυτόχρονα να αυξηθούν οι φόροι και να περικοπούν οι μισθοί και οι συντάξεις; 
Εάν, δηλαδή, δεν ανακαλύψουμε εμείς τους πόρους, εάν δεν βρούμε τον τρόπο που θα διαχειριστούμε καλύτερα εκείνα που μέχρι τώρα μας απέδιδαν συγκεκριμένο ποσό στον κρατικό προϋπολογισμό, ούτως ώστε να αυξηθεί το συγκεκριμένο ποσό με τρόπο ο οποίος να γίνει με διαφάνεια, με χρηστή διοίκηση, με τον καλύτερο δυνατό τρόπο, ούτως ώστε να μπορέσουμε να έχουμε το μέγιστο δυνατό αποτέλεσμα για τον κρατικό μας προϋπολογισμό, δηλαδή για τα έσοδά μας, τότε πώς αλλιώς θα γίνει; 
Αν δεν γίνουν αποκρατικοποιήσεις ή παραχωρήσεις, αν δεν έχουμε τη συμβολή των συγκεκριμένων ποσών, των συγκεκριμένων εσόδων, πώς θα μπορέσουμε να αντιμετωπίσουμε τη δύσκολη οικονομική συγκυρία την οποία διαβιούμε; 
Η απάντηση προφανώς δεν μπορεί να είναι ότι θα τα βρούμε από αλλού. Διότι, καλώς ή κακώς, τα οικονομικά είναι συγκεκριμένα και το προφανές είναι ότι, κυρίες και κύριοι Βουλευτές, εδώ πρέπει τουλάχιστον να μιλάμε τη γλώσσα της αλήθειας σε αυτήν τη συγκυρία και να συμφωνούμε στα αυτονόητα. Επομένως είναι αναγκαίες οι αποκρατικοποιήσεις, είναι αναγκαίο να προχωρήσει το πρόγραμμα και είναι αναγκαίο να γίνεται αυτό με το μεγαλύτερο δυνατό όφελος για το ελληνικό δημόσιο. 
Ένα δεύτερο ζήτημα, το οποίο ετέθη από τους εκπροσώπους της Αξιωματικής Αντιπολίτευσης νομίζω, είναι ότι χρειάζεται κούρεμα το δημόσιο χρέος και ότι το δημόσιο χρέος μας δεν είναι διαχειρίσιμο. Θα περίμενα να το ακούσω αυτό από ανθρώπους που βρίσκονται εκτός της χώρας, αλλά το άκουσα εντός του Κοινοβουλίου και αντιλαμβάνομαι το λόγο που το άκουσα. Όμως, θα ήθελα να γνωρίζω ποιο είναι το πρόγραμμα, ποιο είναι το σχέδιο. Εάν εμείς συζητούμε σήμερα για ελάφρυνση του δημοσίου χρέους, όπως υπάρχει και στην απόφαση του Νοεμβρίου του 2012, αυτό θα μπορούσε να γίνει χωρίς να έχουν προηγηθεί όλα τα υπόλοιπα;
Δηλαδή κάποιοι ευρωπαϊκοί λαοί οι οποίοι μας έχουν δανείσει -γιατί το 95% του δημοσίου χρέους είναι δάνειο από ευρωπαϊκούς λαούς κι αυτό πρέπει να το γνωρίζει ο Έλληνας πολίτης που μας ακούει- θα μπορούσαν να μπουν στη συζήτηση για ελάφρυνση του δημοσίου χρέους, χωρίς να υπάρχουν οι υποχρεώσεις της χώρας οι οποίες θα έχουν τηρηθεί; Εδώ είναι ένα μεγάλο ζητούμενο ειλικρινείας, αξιοπιστίας και στο τέλος του δρόμου είναι ζήτημα εμπιστοσύνης του Έλληνα πολίτη.
Ο Έλληνας πολίτης μπορεί να αντιληφθεί ότι εφόσον έχει τηρήσει όλες αυτές τις υποχρεώσεις, εφόσον έχει σηκώσει όλο αυτό το βάρος, σήμερα μπορεί η χώρα να συζητήσει την ελάφρυνση του χρέους με όρους αξιοπρέπειας, όμως, και με όρους διαπραγμάτευσης, όπου εάν δεν είχαν τηρηθεί οι συγκεκριμένες υποχρεώσεις, προφανώς και δεν θα μπορούσαν να υπάρξουν στο τραπέζι των συζητήσεων διεθνώς παρά μόνο για εσωτερική κατανάλωση και αυτό, βεβαίως, με κοντά ποδάρια. 
Θα κάνω και μία διευκρίνιση, δεν είναι εδώ ο κ. Βρούτσης, το συζήτησα και μαζί του, θέλω όμως να είναι ξεκάθαρο γιατί εν τη ρύμη του λόγου αναφέρθηκε διαφορετικά. Στην έκθεσή του, το Τμήμα Νομοτεχνικής Επεξεργασίας Σχεδίων και Προτάσεων Νόμων αναφέρει ότι οι διατάξεις των συμβάσεων που κυρώνονται με νομοθετικές πράξεις όταν αποκλίνουν από ισχύουσες διατάξεις ή αφορούν απροσώπως τρίτους, τότε όποιες διοικητικές πράξεις στηρίζονται σε αυτές τις διατάξεις μπορούν να ακυρωθούν στο Συμβούλιο της Επικρατείας. Αυτό λέει η έκθεση. Λέει, δηλαδή, ότι εάν η σύμβαση που έχουμε μπροστά μας αφορά απροσώπως τρίτους, τότε αυτοί οι τρίτοι μπορούν να προσφύγουν στο Συμβούλιο της Επικρατείας.</Speech>
<Speech><Parlmember>ΔΕΣΠΟΙΝΑ ΧΑΡΑΛΑΜΠΙΔΟΥ</Parlmember>: Δεν λέει αυτό.</Speech>
<Speech><Parlmember>ΚΩΝΣΤΑΝΤΙΝΟΣ ΤΡΙΑΝΤΑΦΥΛΛΟΣ</Parlmember>: Δεν στερεί δικαιώματα από κανέναν, γιατί κι αυτό ακούστηκε. Έχει αντιγραφεί εδώ ακριβώς όπως το λέει και το έχω μπροστά μου. Δεν χρειάζεται να σας το διαβάσω, αλλά αν θέλετε σας το διαβάζω.</Speech> 
<Speech><Parlmember>ΔΕΣΠΟΙΝΑ ΧΑΡΑΛΑΜΠΙΔΟΥ</Parlmember>: Όχι.</Speech> 
<Speech><Parlmember>ΚΩΝΣΤΑΝΤΙΝΟΣ ΤΡΙΑΝΤΑΦΥΛΛΟΣ</Parlmember>: Δεν λέει ότι στερούνται δικαιώματα με τη νομοθετική ρύθμιση που κάνουμε σήμερα. 
Επίσης -το σημαντικότερο- δεν λέει ότι κάποιες από τις διατάξεις ή οι όροι της συγκεκριμένης σύμβασης αποκλίνουν από ισχύουσες διατάξεις.
Είπε ο κύριος Υπουργός -και είναι σημαντικό αυτό- ότι το πρόγραμμα βγαίνει. 
Κύριε Υπουργέ, ανέφερα και στη χθεσινή μου ομιλία πως το γεγονός ότι όντως το πρόγραμμα βρίσκεται σε μία τροχιά η οποία δείχνει ότι έχει καλύτερα αποτελέσματα από τις προβλέψεις, πρέπει να γίνει κατανοητό και να το αντιληφθεί και ο μέσος Έλληνας πολίτης. Γι’ αυτό χθες, σε συζήτηση σχετικού νομοσχεδίου του Υπουργείου σας, αναφέραμε ότι είναι αναγκαίο να δοθεί ένα κοινωνικό μέρισμα το οποίο μπορεί να εκφραστεί με ελάφρυνση του φόρου στο πετρέλαιο θέρμανσης, ούτως ώστε τον ερχόμενο χειμώνα να μειωθεί η τιμή του πετρελαίου και να αντιληφθεί ο Έλληνας πολίτης ότι έχει δυνατότητες πλέον η ελληνική πολιτεία να επιστρέψει ένα κομμάτι, ούτως ώστε ένα καίριο ζήτημα που είναι η θέρμανση του ελληνικού πληθυσμού, να αντιμετωπιστεί όχι ολοκληρωτικά, γιατί αντιλαμβανόμαστε ότι είναι πεπερασμένοι οι πόροι, αλλά με τρόπο ο οποίος θα δείχνει μια κατεύθυνση, έστω και αν αυτό γίνει για ένα χρονικό διάστημα υπό το πρότυπο, που υπάρχει, του πιλοτικού προγράμματος για τη μείωση του ΦΠΑ.
Κλείνω την τοποθέτησή μου με δύο σημεία τα οποία αφορούν τη σύμβαση την οποία συζητάμε και κυρώνουμε σήμερα με τη συγκεκριμένη νομοθετική ρύθμιση. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα ζητήσω δύο λεπτά την ανοχή σας, κύριε Πρόεδρε.
Κυρίες και κύριοι Βουλευτές, το Ελεγκτικό Συνέδριο αναφέρει ότι το επιπλέον όφελος, πέραν δηλαδή από αυτά που θα μπορούσαμε να προϋπολογίσουμε ότι θα εισπράττονταν την επόμενη δωδεκαετία, είναι περίπου 330 εκατομμύρια ευρώ. Εκεί προβλέπει το 30% των μηνιαίων εσόδων επί των μεικτών μηνιαίων εσόδων του παραχωρησιούχου, 190 εκατομμύρια ευρώ εφάπαξ. Και προβλέπει ότι θα καταβάλλεται το σύνολο των ανείσπρακτων κερδών των παικτών από το ελληνικό δημόσιο. Θα τα καταβάλλει ο παραχωρησιούχος στο ελληνικό δημόσιο και θα εκμεταλλεύεται αποκλειστικά το ελληνικό δημόσιο με παροχή υπηρεσιών από τον παραχωρησιούχο του πρωτοχρονιάτικου λαχείου. 
Εκτός από αυτό -και είναι σημαντικό να ειπωθεί εδώ πέρα- προφανώς δεν προϋπολογίζονται και οι φόροι τους οποίους θα καταβάλλει η συγκεκριμένη εταιρεία στο ελληνικό δημόσιο και οι οποίοι προφανώς θα είναι υψηλού επιπέδου λόγω των μεγάλων κερδών που υπάρχουν στα συγκεκριμένα παιχνίδια. 
Εγώ θα κάνω την εξής ερώτηση: Υπάρχει η δυνατότητα να είναι αυξημένα τα έσοδα κατά κάποια εκατομμύρια; Υπάρχει, δηλαδή, αμφισβήτηση ότι εάν λειτουργήσει η επιχειρηματική δραστηριότητα εκεί, θα είναι λιγότερα τα έσοδα ή περισσότερα ή θα μπορούσε να είναι διαφορετικό το πλαίσιο με το οποίο θα μπορούσε να έχει μεγαλύτερο όφελος το ελληνικό δημόσιο; 
Νομίζω ότι το κύριο που πρέπει να μας ενδιαφέρει εδώ είναι ότι τον ελεγκτικό ρόλο του τον διατηρεί το ελληνικό δημόσιο, διασφαλίζονται περισσότερα έσοδα από αυτά που μέχρι τώρα εισπράτταμε και προστίθεντο στον εθνικό μας προϋπολογισμό. Ταυτόχρονα, σε βάθος δωδεκαετίας, υπάρχει η προοπτική της επέκτασης των δραστηριοτήτων, ούτως ώστε, όταν λήξει η παραχώρηση, να είναι σαφές ότι το ελληνικό δημόσιο θα πάρει πίσω περισσότερα δικαιώματα. Δηλαδή, θα είναι ανεπτυγμένο το δικαίωμά του, ούτως ώστε μετά από δώδεκα χρόνια να μπορούμε να έχουμε ακόμη περισσότερα έσοδα.
Κλείνω -και ευχαριστώ πολύ, κύριε Πρόεδρε, για την ανοχή σας- λέγοντας το εξής: Εγώ δεν κάνω χρήση συνήθως των διεθνών υποχρεώσεων της χώρας, γιατί θεωρώ ότι το μεταρρυθμιστικό πλαίσιο -την πορεία της χώρας προς τα μπροστά- μας το επιβάλλει η ανάγκη της οικονομικής, της κοινωνικής και της διεθνούς συγκυρίας. Όμως, ένα στοιχείο το οποίο πάντοτε πρέπει να το λαμβάνουμε υπ’ όψιν είναι το γεγονός ότι η χώρα έχει καταφέρει τα τελευταία χρόνια να σταθεροποιήσει το χρέος της και να μπορέσει να ανακτήσει κομμάτι της αξιοπιστίας της σε διεθνές επίπεδο και ταυτόχρονα να εξυγιάνει σε μεγάλο βαθμό –έχουμε ακόμα μπροστά μας διαρθρωτικές μεταρρυθμίσεις- τη Δημόσια Διοίκησή της και να την εξορθολογίσει στην πορεία του χρόνου, και ταυτόχρονα να μπορέσει να διαδραματίσει έναν ουσιαστικότερο ρόλο ως δημόσιο, ως πολιτεία στην αγορά. Είναι σημαντικό το γεγονός αυτό όχι ως ένα στοιχείο, ως μία συνέπεια των διεθνών μας υποχρεώσεων. 
Όμως, στη συγκεκριμένη περίπτωση πρέπει να λάβουμε υπ’ όψιν -και θα κλείσω με αυτό- ότι στοιχείο των διεθνών υποχρεώσεων είναι και το να μπορέσουμε να περάσουμε στην ιδιωτική πρωτοβουλία, όπως στις υπόλοιπες ευρωπαϊκές χώρες, δηλαδή εκεί που λειτουργεί καλύτερα το κοινωνικό κράτος, κομμάτια της αγοράς τα οποία μέχρι τώρα κρατούνταν υπό ασφυκτικό κρατικό έλεγχο.
Ευχαριστώ πολύ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κι εμείς ευχαριστούμε. 
Παρακαλώ τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Παφίλη να πάρει τον λόγο.</ChairmanSpeech> 
<Speech><Parlmember>ΑΘΑΝΑΣΙΟΣ ΠΑΦΙΛΗΣ</Parlmember>: Ευχαριστώ, κύριε Πρόεδρε. 
Είναι πια φανερό ότι άρχισε η αντίστροφη μέτρηση για μια επίθεση στη Συρία που απειλεί να πνίξει στο αίμα τους λαούς της περιοχής και να έχει τεράστιες συνέπειες ακόμα και για τη χώρα μας. 
Ήδη οι Ηνωμένες Πολιτείες, η Βρετανία, η Γαλλία, η Τουρκία και οι μονάρχες του κόλπου έχουν το δάχτυλο στη σκανδάλη. Και περιγράφουν με έναν απίστευτο κυνισμό τι θα χτυπήσουν, πού θα χτυπήσουν, ποιους στόχους, με πρόσχημα τη χρήση χημικών όπλων. 
Αλήθεια, υπάρχει εδώ μέσα –και απαιτώ και από τον κύριο Υπουργό να μας απαντήσει- σοβαρός και λογικός άνθρωπος -για να μην χρησιμοποιήσω κάποια βαριά λέξη- που να πιστεύει ότι η επίθεση στη Συρία γίνεται για ανθρωπιστικούς λόγους; Για ηλίθιους μας περνάτε; Περνάτε για ηλίθιο όλο το λαό; Βλάκας είναι ο κόσμος; Δεν καταλαβαίνει; 
Πηγαίνουν οι Αμερικάνοι, οι Βρετανοί, οι μονάρχες του κόλπου- σκοταδισμός, μεσαίωνας- να φέρουν τη δημοκρατία στη Συρία; Σε ποιους τα λέτε αυτά; 
Και βγαίνει με μια άθλια δήλωση ο Υπουργός Εξωτερικών και Πρόεδρος του ΠΑΣΟΚ κ. Βενιζέλος και πηγαίνει πιο πέρα και από τον Ομπάμα και ζητάει σήμερα τη συμμετοχή της Ελλάδας σε έναν πόλεμο και την τιμωρία της Συρίας; 
Αλήθεια, ποιους κοροϊδεύετε; Σε ποιους τα λέτε; Πάτε να πείσετε, δηλαδή, ότι θέλουν να φέρουν τη δημοκρατία στη Συρία και να τιμωρήσουν τον Άσαντ και ότι δεν θέλουν τα πετρέλαια και τον στρατηγικό έλεγχο της περιοχής; Αυτή είναι η κατάσταση. 
Επίσης, ο κ. Βενιζέλος υιοθετεί ως Υπουργός Εξωτερικών και Πρόεδρος του ΠΑΣΟΚ τη βρώμικη προπαγάνδα των Αμερικάνων και του ΝΑΤΟ για τα χημικά. Θα πω συγκεκριμένα στοιχεία. Υιοθετεί την βρώμικη, κυριολεκτικά, προβοκάτσια, η οποία στήθηκε από τους Αμερικανικούς για επιχειρήσεις χημικών όπλων. Περιμένω να βγείτε να τα πείτε στο Βήμα και να με αντικρούσετε. 
Υπάρχει εδώ και δύο χρόνια μεθοδική προετοιμασία επέμβασης και πολέμου; Ναι ή όχι; 
Υπάρχουν πάνω από εκατό χιλιάδες μισθοφόροι, όλα τα αποβράσματα και εγκληματικά στοιχεία της κοινωνίας είκοσι εννιά χωρών -μπορεί να είναι και παραπάνω- οι οποίοι πληρώνονται και εξοπλίζονται. Και ποιοι είναι; Η συριακή αντιπολίτευση που θέλει να φέρει τη δημοκρατία; 
Σε ποιους τα λέτε αυτά; Εδώ, ο άλλος έβγαλε την καρδιά του άλλου και την έφαγε. Αυτούς στηρίζετε σήμερα αντικειμενικά. 
Υπάρχει επίσης και η άλλη «συριακή αντιπολίτευση» που την «ταΐζουν» καλά από τις Βρυξέλλες, την Τουρκία και τις Ηνωμένες Πολιτείες της Αμερικής. Την είχε καλέσει και η Γκούε τότε. Κι εμείς φύγαμε και την καταγγείλαμε στο Ευρωκοινοβούλιο. Υπάρχει και αυτή, η οποία ενδιαφέρεται και αυτή για τη δημοκρατία. Ακονίζουν τα μαχαιροπίρουνα. 
Είναι καλό το καθεστώς του Άσαντ; Ας το αποφασίσει ο συριακός λαός αν είναι καλό ή όχι. Είναι δική του υπόθεση.
Ποιος τους πληρώνει, λοιπόν, αυτούς τους μισθοφόρους, αυτούς τους εγκληματίες; Ποιος τους εξοπλίζει; Ποιος τους έδωσε εργαστήρια για να φτιάχνουν χημικά όπλα και να τα ρίχνουν για να κάνουν προβοκάτσια; Ποιος; Ποιος; Ποιος; Απαντήστε μου. Ποιοι είναι αυτοί που τους χρηματοδοτούν; Δεν είναι οι Ηνωμένες Πολιτείες της Αμερικής; Δεν είναι οι μονάρχες του κόλπου; Δεν είναι η Τουρκία; Βοά η οικουμένη. Τι είναι όλοι αυτοί; Δημοκράτες; Η Αλ Κάιντα; 
Ό,τι πιο εγκληματικό στοιχείο έχει συσπειρωθεί σήμερα και πολεμάει, για ποιον λόγο πολεμάει; Για να φέρει τη δημοκρατία ή για να ελέγξουν τα πετρέλαια και να βάλουν χέρι στο Ιράν, που θα είναι ο επόμενος στόχος; 
Δεύτερον, προετοιμάζεται η επίθεση με τη συγκέντρωση όλων αυτών -των δύο χρόνων- στρατιωτικών δυνάμεων από τις ΗΠΑ, τη Βρετανία κ.λπ.; Ναι ή όχι; Τι ήθελαν να κάνουν στην περιοχή; Να φέρουν τη δημοκρατία;
Τρίτον, παραβίασε η Τουρκία επανειλημμένα τον εναέριο χώρο της Συρίας; Ναι ή όχι; Οι πύραυλοι Patriot που εγκαταστάθηκαν εκεί, για ποιον εγκαταστάθηκαν; Για να φέρουν τη δημοκρατία; Οι δηλώσεις του Ερντογάν είναι για να φέρει τη δημοκρατία στη Συρία; 
Το Ισραήλ έκανε βομβαρδισμό; Πού είσαστε όλοι εσείς που υπερασπίζεστε το υποτιθέμενο Διεθνές Δίκαιο να το καταγγείλετε όταν έκανε βομβαρδισμό; Άχνα. Κουβέντα κανένας για το Ισραήλ. 
Επομένως, έχουμε έναν πόλεμο που έχει προαναγγελθεί -και μάλιστα σήμερα περιγράφεται με κυνισμό- και ήθελε και μία προβοκάτσια, την οποία την πέτυχε. 
Και βγαίνει πάλι ο Υπουργός Εξωτερικών, εξ ονόματος της Κυβέρνησης –αντί να βγει να το διαψεύσει- και υιοθετεί αυτήν την άθλια προβοκάτσια η οποία έγινε από τους ίδιους τους επονομαζόμενους αντικαθεστωτικούς, δηλαδή τη συμμορία αυτή. Σε χώρο που ελέγχουν αυτοί ρίχθηκαν τα χημικά. 
Μάλιστα, αποδεικνύεται με στοιχεία τα οποία έχει δώσει και η ρωσική τηλεόραση και το ρωσικό Υπουργείο Εξωτερικών -όχι το Κομμουνιστικό Κόμμα Ελλάδας, δεν είναι κομμουνιστής ο Πούτιν και οι άλλοι- το τι εργαστήρια υπήρχαν, τι παραγωγή έγινε. 
Και υπάρχει το εξής: Ο συριακός στρατός έχει το αέριο σαρίν. Είναι γνωστό. Όλοι αυτοί που πέθαναν και τραυματίστηκαν δεν εμφανίζουν συμπτώματα του αερίου σαρίν. Αλήθεια, τόσο βλάκας θα ήταν κάποιος, όταν πήγαν οι επιθεωρητές του ΟΗΕ, να ρίξει χημικά αέρια; Τι τους περνάτε δηλαδή; Απλή λογική. Ήθελαν ένα πρόσχημα. Και έστησαν μια προβοκάτσια. Και αυτήν τη στιγμή βγαίνουν όλα τα φερέφωνα του συστήματος, όλοι οι «παπαγάλοι» των Μέσων Μαζικής Ενημέρωσης, λες και πήραν εντολή από το CNN και από διάφορα κέντρα και λένε το ίδιο. 
Αλήθεια, εκείνα τα χημικά του Σαντάμ πού ήταν; Βρέθηκαν; Τα βιολογικά βρέθηκαν; Ξέρετε ποιος τα είχε δώσει, κυρία Βούλτεψη; Τώρα αποκαλύφθηκε, από τα αρχεία της CIA και των Αμερικάνων, ότι τα είχαν δώσει οι ίδιοι οι Αμερικάνοι. Τα είχαν δώσει τότε στον πόλεμο κατά του Ιράν, όπως και στο Ιράν τα είχαν δώσει οι Γερμανοί. Και το είπε ο Υπουργός Εξωτερικών στην Επιτροπή Εξωτερικών Υποθέσεων του Ευρωκοινοβουλίου. Λέει: Γιατί φωνάζετε για τα χημικά; Εσείς δεν μας τα δώσατε; Οι εταιρείες σας δεν μας τα έδωσαν; 
Βγήκαν, λοιπόν, όλοι τώρα και προσπαθούν να πείσουν τους λαούς –και εντάξει του Αμερικάνους μπορεί να τους έχουν χαζέψει τους μισούς, αλλά θέλουν να πείσουν και όλους τους υπόλοιπους- ότι θα κάνουν επέμβαση για να τιμωρήσουν τον Άσαντ για τα χημικά. 
Αίσχος! Αίσχος και ντροπή! Οι πάντες γνωρίζουν τους σχεδιασμούς για να πάρουν το πετρέλαιο, για να έχουν γεωστρατηγικό έλεγχο, για να προχωρήσουν στο χτύπημα του Ιράν, για να αλλάξουν ολόκληρη την κατάσταση. 
Η ελληνική Κυβέρνηση είναι έτοιμη και συμμετέχει ψυχή τε και σώματι. Δεν της ζήτησαν τίποτα ακόμα. Ό,τι της ζητήσουν είπε θα το δώσει. Για ποιο λόγο άραγε; Τι συμφέροντα έχει; Να βγει και να μας πει τι συμφέροντα έχει από μια επίθεση κατά της Συρίας. Με ποιον είναι σε τελευταία ανάλυση; Είναι με όλες αυτές τις συμμορίες και τους φονιάδες; Επειδή έχει κάνει επιλογή, βέβαια, επειδή συμμετείχε και στους προηγούμενους. 
Αλήθεια, στη Λιβύη τι έγινε που τρέξατε κατευθείαν να συμμετέχετε στον πόλεμο; Πού είναι η δημοκρατία; Κι εκεί έγινε για να φύγει ο Καντάφι; Μη μου πείτε! Τα πετρέλαια πού πήγανε από τότε που έγινε ο πόλεμος; 
Βγαίνει, λοιπόν, η Κυβέρνηση και παίρνει μέρος, αντικειμενικά, σε έναν πόλεμο που κινδυνεύει να τινάξει στον αέρα ολόκληρη την περιοχή. Γιατί οι εξελίξεις με ένα πόλεμο κατά της Συρίας θα είναι ραγδαίες. 
Εδώ θέλουμε να ρωτήσουμε ορισμένους ακόμα, οι οποίοι λένε, «με απόφαση του ΟΗΕ». Δηλαδή, αν πάρει απόφαση ο ΟΗΕ, θα είναι νόμιμος ο πόλεμος; Ποιος ΟΗΕ αλήθεια; Τι εκφράζει ο ΟΗΕ σήμερα; Αντικειμενικά εκφράζει τα συμφέροντα του ιμπεριαλισμού; Υπάρχει πλήρης κυριαρχία του ιμπεριαλισμού, ναι ή όχι; 
Και ρωτάμε και το ΣΥΡΙΖΑ: Αλήθεια, για τον Ομπάμα, με το νέο πνεύμα, τι έχετε να πείτε τώρα; Τι λέτε για τον Ολάντ; Λέγατε ότι έφερε άλλον αέρα στην Ευρώπη. Αυτό δεν λέγατε πέρυσι στις εκλογές; 
«Ο Ολάντ έχει άλλη αντίληψη», λέγατε. Το «Ολαντρέου» το είπε μετά, για να ισοφαρίσει το πρώτο. Άλλα εδώ, άλλα στο Παρίσι. «Ο Ολάντ, η Ευρωπαϊκή Ένωση της φιλίας, της ειρήνης πρωτοστατεί», λέγατε. Ναι ή όχι; Αυταπάτες, λοιπόν, για το ρόλο του ίδιου του ιμπεριαλισμού.</Speech> 
<Speech><Parlmember>ΝΙΚΟΛΑΟΣ ΒΟΥΤΣΗΣ</Parlmember>: Για τον ΟΗΕ όλοι λένε. Από τον Αραβικό Σύνδεσμο μέχρι τους Ρώσους, όλη η παγκόσμια κοινή γνώμη λέει για απόφαση του ΟΗΕ, χωρίς βέτο.</Speech>
<Speech><Parlmember>ΑΘΑΝΑΣΙΟΣ ΠΑΦΙΛΗΣ</Parlmember>: Την παγκόσμια κοινή γνώμη, αν την ευνουχίσεις, μπορείς να τη χρησιμοποιήσεις μια χαρά. Όμως, η παγκόσμια κοινή γνώμη είναι ο ιμπεριαλισμός. Και στον ΟΗΕ δεν συμμετέχουν οι λαοί, συμμετέχουν κυβερνήσεις οι οποίες είναι συγκεκριμένες και εκφράζουν ιμπεριαλιστικά συμφέροντα. Δεν είναι πρώτη φορά που ο ΟΗΕ χειραγωγείται πλήρως από τις ιμπεριαλιστικές δυνάμεις. Ποιο καταστατικό του ΟΗΕ; Δεν λέει ότι το θέμα της δημοκρατίας είναι υπόθεση εσωτερική του κάθε κράτους; Ναι ή όχι; Τον πόλεμο κατά της Γιουγκοσλαβίας δεν τον ευλόγησε ο ίδιος ο ΟΗΕ; Τον ευλόγησε και εσείς λέγατε «όχι στο χασάπη Μιλόσεβιτς, όχι στο χασάπη Κλίντον, ίσες αποστάσεις». Να τα αποτελέσματα, να και η δημοκρατία που ήρθε!
Εμείς λέμε, λοιπόν, ότι η χώρα δεν πρέπει να έχει καμμία συμμετοχή. Ο ελληνικός λαός πρέπει να ξεσηκωθεί, γιατί η φωτιά καίει γύρω-γύρω και θα κάψει και εμάς και θα μας τσουρουφλίσει. Εκείνοι που έχουν συμφέροντα είναι το μεγάλο κεφαλαίο και οι ιμπεριαλιστές που συγκρούονται για τον έλεγχο της περιοχής. Καμμία διευκόλυνση και ακύρωση της στρατιωτικής συμφωνίας με το Ισραήλ. 
Ο κύριος Υπουργός είπε ότι βγαίνει ο λογαριασμός.</Speech> 
<Speech><Parlmember>ΙΩΑΝΝΗΣ ΣΤΟΥΡΝΑΡΑΣ</Parlmember> (Υπουργός Οικονομικών): Βγαίνει.</Speech>
<Speech><Parlmember>ΑΘΑΝΑΣΙΟΣ ΠΑΦΙΛΗΣ</Parlmember>: « Για ποιον;» είναι το ερώτημα. Να μας πείτε εσείς που χρησιμοποιείτε και τον Λένιν, απ’ ό,τι έμαθα.</Speech> 
<Speech><Parlmember>ΙΩΑΝΝΗΣ ΣΤΟΥΡΝΑΡΑΣ</Parlmember> (Υπουργός Οικονομικών): Για την Ελλάδα.</Speech> 
<Speech><Parlmember>ΑΘΑΝΑΣΙΟΣ ΠΑΦΙΛΗΣ</Parlmember>: Για ποιον βγαίνει ο λογαριασμός; Για ενάμισι εκατομμύριο ανέργους; Γι’ αυτούς που ζουν με 200 ή 300 ευρώ; Γι’ αυτούς που κλείνουν τα μαγαζιά τους μέρα με τη μέρα; Γι’ αυτούς που δεν έχουν να πουλήσουν τη σοδειά τους; Γι’ αυτούς βγαίνει ο λογαριασμός; Από το κακό στο χειρότερο πάει όλος ο ελληνικός λαός πάνω σε αίμα, πόνο και δυστυχία. 
Για ποιον βγαίνει ο λογαριασμός; Για τους καπιταλιστές, τους κεφαλαιοκράτες, τους τραπεζίτες. Γι’ αυτούς βγαίνει. Συμφωνούμε. Και ποιος πληρώνει το λογαριασμό; Πόσα έδωσαν οι εφοπλιστές; Πόσους φόρους πήρατε; Δώστε μας τα στοιχεία εδώ. Απ’ αυτούς που βγάζουν κατά μέσο όρο 100.000 δολάρια την ημέρα από τα καράβια, πείτε μας πόσους φόρους πήρατε. Πόσους φόρους πήρατε απ’ αυτούς που έχουν κέρδη ακόμη και στην περίοδο της κρίσης;
Άρα, λοιπόν, ο λογαριασμός και δεν βγαίνει και τον πληρώνει ο ελληνικός λαός. Και τον πληρώνει πάρα πολύ άσχημα και θα τον πληρώνει ακόμη περισσότερο. 
Εδώ αναπτύχθηκαν δύο διαχειριστικές λογικές που κινούνται στην ίδια κατεύθυνση. Δανεισμός ή κούρεμα; Κούρεμα, λέει ο ΣΥΡΙΖΑ. Δανεισμός, λέει η Κυβέρνηση. Χρειάζεται γενναίο κούρεμα ή δεν χρειάζεται γενναίο κούρεμα, χρειάζεται δανεισμός. Το ερώτημα είναι ποιος θα πληρώσει το λογαριασμό. Ποιος πλήρωσε το λογαριασμό από το κούρεμα; Τον πλήρωσε ο εργαζόμενος, ο ελληνικός λαός. Τον πλήρωσαν οι τράπεζες; Όχι, βέβαια. Τον πλήρωσαν οι δανειστές, όπως λέτε; Όχι, βέβαια. Άρα, λοιπόν, αδιέξοδη είναι αυτή η λογική και όπως ξέρετε πολύ καλά, η κρίση βαθαίνει και δεν ξεπερνιέται. 
Ένα στοιχείο που επιταχύνει την επέμβαση και τον πόλεμο κατά της Συρίας είναι και αυτό. Δημοσιεύτηκαν τα στοιχεία για το χρέος των Ηνωμένων Πολιτειών της Αμερικής. Άρα, η διαχειριστική λογική Ομπάμα- που κάποιοι την σήκωναν εδώ μέσα- απέτυχε, και η Ευρωπαϊκή Ένωση με την άλλη λογική της διαχείρισης, τη δημοσιονομική πειθαρχία και όλα τα υπόλοιπα, και αυτή βρίσκεται σε αδιέξοδο. Επομένως, ένας πόλεμος έρχεται κουτί, όπως έλεγαν και για τον πόλεμο κατά του Ιράκ. Θα ξέρετε πολύ καλά -γιατί τα παρακολουθείτε- τι έγραφαν οι έγκυρες αμερικανικές εφημερίδες του συστήματος τότε, πριν εξαπολυθεί ο πόλεμος κατά του Ιράκ, ότι μία διέξοδος για την αμερικανική οικονομία είναι να προχωρήσουμε τώρα στον πόλεμο. 
Άρα, λοιπόν, είναι αδιέξοδο είτε με τη μία διαχείριση είτε με την άλλη. Γι’ αυτό λέμε εμείς ότι αυτό που χρειάζεται είναι να αλλάξει όχι η διαχείριση, όχι η Κυβέρνηση, αλλά να αλλάξει η εξουσία. Ο καπιταλισμός σαπίζει και στη σαπίλα του σκοτώνει ολόκληρη την ανθρωπότητα και τους ανθρώπους. 
Τέλος, για το νομοσχέδιο η εισηγήτριά μας έβαλε ένα ερώτημα και το απέδειξε. Ποιον εξυπηρετεί; Και μη μας πείτε τώρα εδώ ότι φτιάχνετε μία σύμβαση που κερδίζει και περισσότερα το δημόσιο και περισσότερα ο ιδιώτης. Δεν γίνονται αυτά με απλά μαθηματικά! 
Μη μας πείτε βέβαια πάλι ότι ο ιδιώτης είναι αφελής και υπογράφει μία σύμβαση από την οποία θα χάσει. Όχι είναι πολιτική σας. Παραδίδετε ότι υπάρχει στο κεφάλαιο, αυτό κάνετε. Δίνετε είτε πλουτοπαραγωγικές πηγές είτε και τα ίδια τα λαχεία –και μια και τέθηκαν από τον κ. Τσούκαλη και ιδεολογικά θέματα- εμείς θέλουμε να πούμε ότι δεν συμφωνούμε με τη λογική ούτε των λαχείων ούτε του τζόγου συνολικά. 
Ουσιαστικά και τα λαχεία και αυτός ο τζόγος είναι μία έμμεση, εθελοντική –λένε ορισμένοι- φορολόγηση του ελληνικού λαού και ιδιαίτερα των λαϊκών στρωμάτων γιατί οι πλούσιοι δεν έχουν ανάγκη να παίξουν λαχεία και τζόγο για να κερδίσουν –εκτός από τα καζίνα. Εντάξει, εκεί είναι άλλο θέμα. Είναι το πάθος. Εκείνοι δεν έχουν και κανένα πρόβλημα να χάσουν και πολλά. Επίσης, λειτουργεί και αποπροσανατολιστικά, στη λογική «να μου κάτσει το λόττο ή –δεν ξέρω- το λαχείο, μπας και γίνω πλούσιος και τότε θα έχω τη δυνατότητα να γίνουμε πλούσιοι στον καπιταλισμό». 
Ωστόσο για τη σύμβαση είμαστε αντίθετοι και αναλύσαμε τους λόγους. Είναι φανερό ότι και χάνει το δημόσιο και κερδίζει ο ιδιώτης.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε, κύριε Παφίλη.
Θα ολοκληρώσουμε τον κύκλο των Κοινοβουλευτικών Εκπροσώπων με την Κοινοβουλευτική Εκπρόσωπο της Νέας Δημοκρατίας κ. Βούλτεψη. 
Έχει κατατεθεί όπως γνωρίζετε αίτηση ονομαστικής ψηφοφορίας από το ΣΥΡΙΖΑ. Γι’ αυτό μετά την ολοκλήρωση της ομιλίας της κ. Βούλτεψη θα παρακαλέσω όσοι από τους εισηγητές θέλουν το λόγο, να τον πάρουν για τρία λεπτά. Θα γίνει και μία παρέμβαση-τοποθέτηση, όπου πρέπει να διευκρινιστεί η θέση του ΣΥΡΙΖΑ και θα προχωρήσουμε μετά στη διεξαγωγή της ονομαστικής ψηφοφορίας. 
Συμφωνεί το Τμήμα	;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Στη συνέχεια θα έχουν το λόγο οι εισηγητές για τρία λεπτά έκαστος και θα κλείσουμε τη συζήτηση. 
Ορίστε, κυρία Βούλτεψη, έχετε το λόγο.</ChairmanSpeech> 
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Ευχαριστώ, κύριε Πρόεδρε.
Ξεκινώ και εγώ με το ζήτημα της Συρίας. Δεν θα δυσκολευτώ να συμφωνήσω σε πολλά σημεία από την ανάλυση του συναδέλφου κ. Παφίλη. Αυτοί είναι οι πόλεμοι του 21ου αιώνα. Έτσι γίνονται τώρα. Ξεκίνησε η «Αραβική Άνοιξη», κάποιοι από εμάς την αποκαλέσαμε από την αρχή «Αραβικό Χειμώνα». Βλέπουμε μπροστά, ξέραμε ότι δεν είναι δυνατόν με το διαδίκτυο να ξεσηκωθούν τόσες πολλές χώρες και να αλλάξουν τόσες κυβερνήσεις και καθεστώτα. 
Η κατάληξη είναι αυτή που βλέπουμε τώρα. Αυτήν τη στιγμή ο ΟΗΕ διεξάγει έρευνες. Οι επιθεωρητές του επιστρέφουν στην έδρα τους το Σάββατο. Προξενεί πράγματι εντύπωση το γεγονός ότι ενώ δεν υπάρχει πόρισμα από τους επιθεωρητές, προκαταλαμβάνεται κάπως η κατάσταση. 
Έτσι κι αλλιώς σε έναν πόλεμο, πολύ πριν ξεκινήσει ο πραγματικός πόλεμος, έχει αρχίσει ο πόλεμος μέσα στον πόλεμο, δηλαδή ο πόλεμος της προπαγάνδας. Ο ίδιος ο Τσώρτσιλ έλεγε ότι η αλήθεια στον πόλεμο είναι κάτι το τόσο πολύτιμο, που πρέπει να την προστατεύουμε από πολλά μαξιλάρια ψεμάτων.
Αυτήν τη στιγμή, λοιπόν, δεν ξέρουμε πολλά. Δεν ξέρουμε ποιος έριξε τα χημικά. Ενδεχομένως και καμμία από τις δύο πλευρές. Η μία πλευρά ρίχνει τα βάρη στην άλλη. Το καθεστώς Άσαντ στους αντικαθεστωτικούς, οι αντικαθεστωτικοί στο καθεστώς Άσαντ. Υπάρχουν καταγγελίες ότι υπήρχαν εργαστήρια παρασκευής αυτών των χημικών σε τουρκικό έδαφος. Πράγματι, είναι θολό το τοπίο γύρω από αυτό το πολύ σοβαρό ζήτημα στην περιοχή μας. 
Η Ελλάδα επιθυμεί πολιτική λύση. Η Ελλάδα ποτέ δεν ήταν υπέρ του πολέμου. Το θέμα εξετάζεται σοβαρά από την Κυβέρνηση. Υπάρχει μία πολεμική ατμόσφαιρα αυτήν τη στιγμή, τα πράγματα δείχνουν ότι οδεύουμε προς τα εκεί. 
Όμως, πέραν όλων των ενστάσεων και όλα όσα ξέρουμε και για το Κόσοβο και για τη Γιουγκοσλαβία και για το Ιράκ και για το Αφγανιστάν, όπου δεν απελευθερώθηκαν οι γυναίκες από την μπούργκα αλλά τα πετρέλαια –πράγματι, όλα αυτά είναι έτσι- εμείς ανήκουμε σε μία συμμαχία. Μέσα εκεί συζητούμε, κουβεντιάζουμε και παίρνουμε θέση. Παρακολουθούμε τι λένε και οι άλλες χώρες οι οποίες ανήκουν στην ίδια συμμαχία με εμάς. 
Εμείς δεν έχουμε πει ποτέ ότι θέλουμε την απεμπλοκή από το ΝΑΤΟ. Για την Ελλάδα είναι πολύ σημαντική η συμμετοχή της, ειδικά αυτόν τον καιρό που οι γείτονές μας οι Σκοπιανοί κάνουν το παν, δίνουν μάχη για να ενταχθούν στη συμμαχία, ενώ η συμμαχία στέλνει κάθε τόσο το μήνυμα ότι ισχύει το βέτο του Βουκουρεστίου του Απριλίου του 2008 –το βέτο της Ελλάδας-, βάσει του οποίου τα Σκόπια δεν μπορούν να ενταχθούν στη συμμαχία, δεν μπορούν να μπουν σε διεθνείς οργανισμούς –και ειδικά στο ΝΑΤΟ γιατί σε αυτό αφορούσε το βέτο της Ελλάδας- εάν προηγουμένως δεν βρεθεί μία αμοιβαία αποδεκτή λύση.
Επομένως, το χειρότερο που θα μπορούσε να κάνει αυτήν τη στιγμή η Ελλάδα θα ήταν μια απεμπλοκή από τη συμμαχία, μια απομόνωσή της ή εν πάση περιπτώσει κινήσεις, οι οποίες δεν θα αποτελούν προϊόν της συνεννόησης με τη συμμαχία στην οποία ανήκουμε και η οποία αυτή τη στιγμή τηρεί τις δεσμεύσεις της, ειδικά ως προς αυτό το θέμα. Φυσικά η Ελλάδα θα κοιτάξει και όλα τα άλλα τα οποία συμβαίνουν και άλλα ανταλλάγματα. Βρισκόμαστε μπροστά στην ανακήρυξη ΑΟΖ, όλα αυτά θα ερευνηθούν με αυτά τα δεδομένα. 
Από εκεί και πέρα, δεν έχω καμμία δυσκολία να πω ότι, πράγματι, υπάρχει ένα ζήτημα εκεί στη Συρία, όπως όμως υπάρχει και υπήρξε σε όλους τους πολέμους του 21ου αιώνα.
Έρχομαι στο παρόν νομοσχέδιο. Εμείς έχουμε πει από την αρχή ότι θέλουμε τις αποκρατικοποιήσεις, θέλουμε τις ιδιωτικοποιήσεις, θέλουμε οτιδήποτε είναι προς το συμφέρον του ελληνικού λαού, όσον αφορά στη διαχείριση και στα έσοδα αυτών των επιχειρήσεων, πολύ περισσότερο που στην προκειμένη περίπτωση δεν έχουμε να κάνουμε με πώληση ή με αποκρατικοποίηση-ιδιωτικοποίηση, αλλά έχουμε να κάνουμε με μια παραχώρηση συγκεκριμένης χρονικής διάρκειας δώδεκα ετών η οποία θα τελεί υπό τη διαρκή εποπτεία του κράτους. 
Και όσον αφορά τα νούμερα τα οποία ειπώθηκαν, ακούστηκε και εδώ προπαγάνδα των αριθμών όπως γίνεται και με τον πόλεμο. Είναι πάρα πολύ εύκολο να ερχόμαστε σε αυτήν την Αίθουσα και να λέμε: «αυτό είναι το νούμερο, το άλλο είναι το νούμερο. Εάν δεν είχαμε κάνει αυτό, θα είχαμε κερδίσει τόσα». Η πραγματικότητα είναι συγκεκριμένη, τα νούμερα είναι συγκεκριμένα, έναντι ποιου τιμήματος παραχωρούνται τα κρατικά λαχεία για τη δωδεκαετία, τι θα καταβάλουν, πόσο ποσοστό θα καταβάλουν, πόσο από αυτό το ποσοστό θα πηγαίνει σε κοινωφελείς σκοπούς. Είναι όλα γραμμένα σε μία διαυγέστατη σύμβαση. 
Ο διαγωνισμός που έγινε ήταν διεθνής. Ακούστηκε εδώ ότι ήταν μόνο μία εταιρεία. Μα, όποιος ήθελε να πάρει μέρος στο διαγωνισμό μπορούσε να πάρει. Επίσης, ακριβώς επειδή ήταν μία μόνο εταιρεία, θυμίζω ότι τον περασμένο Δεκέμβρη το ΤΑΙΠΕΔ ζήτησε βελτιωμένη πρόταση από αυτήν τη σύμπραξη των εταιρειών, την οποία και έλαβε. 
Αυτήν τη στιγμή, για παράδειγμα, υπάρχουν κρατικές ζημιογόνες εταιρείες που πολλοί μέσα σε αυτήν την Αίθουσα υπερασπίζονται τη λειτουργία τους με τη σημερινή μορφή, οι οποίες όμως οι ίδιες, οι ίδιοι άνθρωποι που είναι εκεί, με την ανοχή όσων τώρα διαμαρτύρονται για όσα συμβαίνουν, βρίσκουν παραχωρησιούχους και έργο το οποίο έπρεπε να εκτελούν αυτές οι εταιρείες, το δίνουν σε υπεργολάβους. Δεν είδα, όμως, να γίνει κάποιος θόρυβος γύρω από αυτό και τις ξέρουμε όλοι αυτές τις εταιρείες. 
Αυτό το πράγμα το οποίο συζητούμε τώρα, δηλαδή το ζήτημα των κρατικών λαχείων, περιλαμβάνεται στο μεσοπρόθεσμο του 2012-2015, το οποίο έχει ψηφίσει η Βουλή και έχει συμφωνήσει η Ελλάδα. Αυτή η ιστορία ανάγεται στο Δεκέμβριο του 2012. Καταβλήθηκε μια ατυχής προσπάθεια να συνδεθεί με τον περίφημο κ. Σταυρίδη. Ως προς το πρόσωπό του συμφωνώ με ό,τι έχετε πει και επαυξάνω. Είναι απαράδεκτη η συμπεριφορά του, είναι απαράδεκτη η συμπεριφορά ενός κρατικού λειτουργού και όχι μόνο για το λίαρ τζετ αλλά και για τις συνεντεύξεις που έχει δώσει εδώ κι εκεί και με τις οποίες τελικά έχει δυσφημίσει την Ελλάδα και έχει βλάψει από ό,τι προκύπτει και το ίδιο το ΤΑΙΠΕΔ, όταν εμφανίζει μία χώρα η οποία είναι αναποφάσιστη, η οποία δεν παίρνει χαμπάρι από τίποτα, η οποία δεν θέλει να κάνει το ένα, δεν θέλει να κάνει το άλλο, δηλαδή ουσιαστικά υπήρχε σύγκρουση συμφερόντων με βάση αυτό που είδαμε.
Όμως, θυμίζω σε όλους ότι ο κ. Σταυρίδης ανέλαβε τον περασμένο Μάρτιο, μετά τις παραιτήσεις. Αυτά τα θέματα των κρατικών λαχείων έχουν αποφασιστεί πολύ πιο πριν και αυτή τη στιγμή έχουμε μία σύμβαση –νομίζω το είπε και ο συνάδελφός μας ο κ. Τσούκαλης- την οποία δεν τη συνέταξε ο κ. Σταυρίδης. Έχει ελεγχθεί από τους πάντες και έχει ελεγχθεί βεβαίως και από το Ελεγκτικό Συνέδριο, το οποίο έχει δώσει τα συγκεκριμένα νούμερα, με βάση δικές του προβλέψεις. Επομένως, δεν μπορούμε με δικές μας ιδεοληψίες ή με δικές μας προβλέψεις περί αριθμών να λέμε αυτά τα οποία θέλουμε να λέμε.
Από εκεί και πέρα, από ό,τι γνωρίζω, συνάδελφοι του ΣΥΡΙΖΑ και στην πολιτική απόφαση του Ιουλίου μιλάτε για τις αποκρατικοποιήσεις, αναφέρεστε, όμως, σε συγκεκριμένες. Μιλάτε για αυτές οι οποίες είναι στρατηγικής σημασίας.
Είναι ο τζόγος στρατηγικής σημασίας; Να δεχθώ εγώ ότι έχετε κάποια άποψη ότι πράγματι υπάρχουν αγαθά τα οποία δεν πρέπει να δοθούν. Φυσικά, δεν έχω καμμία δυσκολία να το ακούσω αυτό. Είναι, όμως, ο τζόγος στρατηγικής σημασίας ιδιωτική περιουσία του δημοσίου; 
Βλέπω εδώ ότι αναφέρεστε σε συγκεκριμένα πράγματα, σε θέματα περιβάλλοντος, σε θέματα που παρακάμπτουν περιβαλλοντική, χωροταξική και αρχαιολογική νομοθεσία. Αυτά τα οποία λέτε ότι θα ακυρώσετε και θα επαναφέρετε υπό δημόσιο έλεγχο είναι τα στρατηγικής σημασίας και τα απαριθμείτε. Μιλάτε για εθνικούς δρόμους, μιλάτε για συγκεκριμένα πράγματα, μιλάτε για το νερό. 
Εδώ τι δουλειά έχει το κράτος να διαχειρίζεται τον τζόγο, τα Κρατικά Λαχεία, όλα αυτά, ενώ είναι βέβαιο ότι ένας ιδιώτης μπορεί να τα διαχειριστεί καλύτερα, να έχει μεγαλύτερα οφέλη και, επομένως, το κράτος να έχει και αυτό μεγαλύτερα οφέλη; 
Εσείς λέτε ότι συγκρούονται δύο στρατηγικές, η μία στρατηγική είναι -κατά την άποψή σας- η στρατηγική των μνημονίων και η άλλη της εθνικής αξιοπρέπειας, της λαϊκής κυριαρχίας. Όλα αυτά, εάν έχουμε ένα δυσβάσταχτο χρέος στο κεφάλι μας και δεν κάνουμε τίποτα για να το αποτινάξουμε, αντίθετα κάνουμε ό,τι μπορούμε για να το επαυξήσουμε και να το μεταφέρουμε και αυτό στις επόμενες γενιές, δεν μπορούμε να τα έχουμε. Ένας εθνικά υπερήφανος λαός, ένας λαός που έχει λαϊκή κυριαρχία πρέπει να είναι απαλλαγμένος από τα χρέη του, η χώρα του να κερδίζει χρήματα και με διάφορους τρόπους να μπορεί να προοδεύει. 
Πιστεύουμε ότι προς αυτήν την κατεύθυνση είναι και αυτή η –ας την πούμε- αποκρατικοποίηση, διότι πρόκειται περί παραχωρήσεως, την οποία καλούμεθα σήμερα να υπερψηφίσουμε. 
Δεν έχουμε πάρει ακόμα απάντηση και θέλουμε να το ξέρουμε αυτό -κλείνω με αυτό, κύριε Πρόεδρε- εάν τελικά ο τζόγος είναι στρατηγικής σημασίας επιχείρηση για τη χώρα. 
Ευχαριστώ. 
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Και εμείς ευχαριστούμε. 
Εισερχόμαστε στη διαδικασία των δευτερολογιών. Θα δώσουμε το λόγο στην κ. Χαραλαμπίδου για τρία λεπτά, στην κ. Μανωλάκου επίσης για τρία λεπτά και θα κλείσουμε γιατί δεν υπάρχει περισσότερος χρόνος. 
Υπάρχουν κάποιοι νέοι Βουλευτές οι οποίοι πάντα αντιδρούν. Θα αναγκαστώ να αναφερθώ ονομαστικά σε αυτούς, γιατί δεν συμπεριφέρονται όπως πρέπει και δεν καταλαβαίνουν ίσως τι γίνεται.
Μετά θα πάρει το λόγο ο κ. Δρίτσας για να τοποθετηθεί επί της τροπολογίας που έχει κατατεθεί για τον ΕΟΠΥΥ και θα τελειώσουμε. 
Ορίστε, κυρία Χαραλαμπίδου, έχετε το λόγο.</ChairmanSpeech> 
<Speech><Parlmember>ΔΕΣΠΟΙΝΑ ΧΑΡΑΛΑΜΠΙΔΟΥ</Parlmember>: Έλεγα να κάνουμε λίγο απλά μαθηματικά και νομίζω ότι καλό είναι να κάνουμε, δηλαδή λίγο πρόσθεση, αφαίρεση και διαίρεση. Έχουμε, λοιπόν και λέμε. 
Τα εγγυημένα έσοδα του ελληνικού κράτους από τη διαδικασία της παραχώρησης είναι 190 εκατομμύρια εφάπαξ και 580 εκατομμύρια για δώδεκα χρόνια, δηλαδή σύνολο 770 εκατομμύρια. Και η Κυβέρνηση μέσω του κυρίου Υπουργού αλλά και η ΔΗΜΑΡ πανηγυρίζει για το ζήτημα αυτό. 
Εγώ επανέρχομαι, 984 εκατομμύρια ευρώ είναι η εκτίμηση των κερδών που θα είχαν τα Κρατικά Λαχεία για τα επόμενα δώδεκα χρόνια. Δεν το λέω εγώ, το λέει η έκθεση του Γενικού Λογιστηρίου του Κράτους. Δηλαδή είναι 210 εκατομμύρια ευρώ παραπάνω. 
Θέλετε, κύριε Υπουργέ, να πάρουμε την αισιόδοξη εκδοχή σας; Αυτή μιλάει για 334 εκατομμύρια επιπλέον έσοδα για το ελληνικό δημόσιο σε βάθος δώδεκα ετών. Θέλετε να προσθέσουμε σε αυτά και τα 190 εκατομμύρια; Μιλάμε για 524 εκατομμύρια για δώδεκα χρόνια, δηλαδή μιλάμε για 42 εκατομμύρια ευρώ κάθε χρόνο. 
Αγαπητοί συνάδελφοι και συναδέλφισσες, κάποιος ας κάνει τη διαίρεση. Γι’ αυτό πανηγυρίζουμε, κύριοι της Κυβέρνησης; Γι’ αυτό πανηγυρίζετε, κύριοι της ΔΗΜΑΡ; Ο ΟΠΑΠ πριν να τον ξεπουλήσετε είχε έσοδα 500 εκατομμύρια το χρόνο. 
Κυρία Μάρκου, επειδή τα έσοδα μέσω του ΤΑΙΠΕΔ θα πάνε στον κουβά του χρέους, θέλω σας παρακαλώ να μου κάνετε την αφαίρεση: Να μας πείτε πόσο κάνει 321 δισεκατομμύρια ευρώ, που είναι το δημόσιο χρέος, μείον 42 εκατομμύρια ευρώ που θα έχουμε έσοδα από την παραχώρηση κάθε χρόνο. Νομίζω ότι μετά πρέπει να απαντήσετε εσείς στον εαυτό σας για το ποιοι είναι οι λαϊκιστές στην Αίθουσα αυτή. Μας σώζει ο κ. Στουρνάρας και εμείς δεν θέλουμε να σωθούμε!
Ο εισηγητής της Νέας Δημοκρατίας είπε ότι τη συμφωνία αυτή την έκαναν τεχνοκράτες και ότι δεν πρέπει να κάνουμε κριτική στους τεχνοκράτες.
Κοιτάξτε να δείτε, η τεχνοκρατική αντίληψη της πολιτικής είναι αυτή που ακολουθούν οι μνημονιακές κυβερνήσεις. Εμείς χαρακτηρίζουμε αλλιώς την τεχνοκρατική πολιτική σας. Λέμε ότι αυτή η πολιτική είναι πολιτική απαλλαγών για το μεγάλο κεφάλαιο, περισσότερα δώρα, περισσότερα κέρδη. Αυτή η πολιτική -η τεχνοκρατική αντίληψη, όπως εσείς την ονομάζετε- διαλύει το ίδιο το κράτος και στερεί δυστυχώς –και αυτό είναι το έγκλημα που κάνετε- από το ελληνικό δημόσιο, από το κράτος, τα εργαλεία ανάπτυξης και φορτώνει περισσότερα βάρη στους εργαζόμενους μέχρι εξαθλίωσης.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Τελειώνω, κύριε Πρόεδρε.
Ας το πάμε και λίγο παραπέρα, πέρα από τις προσθέσεις και τις αφαιρέσεις, και να απαντήσω και στην κ. Βούλτεψη. 
Εάν, αγαπητοί συνάδελφοι και συναδέλφισσες, για να αυξηθούν τα έσοδα του δημοσίου, πρέπει ο λαϊκός άνθρωπος να τζογάρει με κάθε δυνατό τρόπο, να ξαναέρθει το «Ξυστό» και να παίρνουμε κάνα δυο λαχεία κάθε μέρα και ο άνθρωπος αυτός -που τον οδηγούμε εμείς να τζογάρει- να χώνεται πιο βαθιά στη δυστυχία, εμείς λέμε «όχι». 
Εμείς προτιμάμε –και το δηλώνουμε ευθαρσώς- έσοδα από υγιείς δραστηριότητες και από επιχειρήσεις οι οποίες να λειτουργούν με εργατικό και κοινωνικό έλεγχο.
Χθες ο εισηγητής του ΠΑΣΟΚ, πέρα από τα έξυπνα…</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ολοκληρώστε, κυρία συνάδελφε.</ChairmanSpeech>
<Speech><Parlmember>ΔΕΣΠΟΙΝΑ ΧΑΡΑΛΑΜΠΙΔΟΥ</Parlmember>: Ολοκληρώνω. Σας παρακαλώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ολοκληρώστε, γιατί ξέρετε ότι σας έδωσα πολύ περισσότερο χρόνο.</ChairmanSpeech>
<Speech><Parlmember>ΔΕΣΠΟΙΝΑ ΧΑΡΑΛΑΜΠΙΔΟΥ</Parlmember>: Ένα λεπτό, κύριε Πρόεδρε.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ένα λεπτό δεν γίνεται. Έχετε μιλήσει δεκαπέντε λεπτά. Δεν γίνεται αυτό. Ολοκληρώστε, σας παρακαλώ, σε τριάντα δευτερόλεπτα.</ChairmanSpeech>
<Speech><Parlmember>ΔΕΣΠΟΙΝΑ ΧΑΡΑΛΑΜΠΙΔΟΥ</Parlmember>: Ολοκληρώνω.
Πέρα, λοιπόν, από τα έξυπνα που μας είπε χθες στην Επιτροπή Οικονομικών ο εισηγητής του ΠΑΣΟΚ, σήμερα έδωσε και ρεσιτάλ –πραγματικό ρεσιτάλ!-, λέγοντάς μας ότι οι προσωπικές σχέσεις με τον επιχειρηματικό κόσμο είναι και θετικές και θελκτικές. Νομίζω, κύριε Κωνσταντινόπουλε, ότι δεν έχετε μάθει τίποτε από τα λάθη σας. 
Και επειδή η κ. Βούλτεψη μας ρώτησε τι γνώμη έχουμε –ολοκληρώνω, κύριε Πρόεδρε, σε μισό δευτερόλεπτο- για τις αποκρατικοποιήσεις, να σημειώσω ότι εμείς χαιρόμαστε γιατί μας δίνεται η δυνατότητα να πούμε ότι το πρόγραμμά μας είναι τελείως απέναντι από τις πολιτικές που εσείς υπηρετείτε.
Στο πρόγραμμα του ΣΥΡΙΖΑ –το οποίο δεν έχετε διαβάσει, κυρία Βούλτεψη- αναφέρεται ρητά η επανακρατικοποίηση όσων δημόσιων επιχειρήσεων ιδιωτικοποιούνται βάσει μνημονιακών νόμων και διατάξεων και γι’ αυτό επιχειρείτε να τις κλειδώσετε δένοντας όλες αυτές τις παραχωρήσεις με το Δίκαιο του Λονδίνου.
Καλούμε τον ελληνικό λαό και με την ευκαιρία αυτή να ανατρέψουν και τα μνημόνια και τους πολιτικούς εκφραστές, ξεκινώντας από το μεγάλο κάλεσμα όλων των εργαζόμενων και των συνδικάτων, από τη διαδήλωση της ΔΕΘ στις 7 Σεπτεμβρίου.
Ευχαριστώ.
(Χειροκροτήματα από την πτέρυγα του ΣΥΡΙΖΑ-ΕΚΜ)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστώ πολύ, κυρία συνάδελφε.
Κυρία Μανωλάκου, έχετε το λόγο και εάν θέλετε μπορείτε να μιλήσετε και από τη θέση σας.</ChairmanSpeech>
<Speech><Parlmember>ΔΙΑΜΑΝΤΩ ΜΑΝΩΛΑΚΟΥ</Parlmember>: Βγαίνει, λοιπόν, ο λογαριασμός, κύριε Υπουργέ. Βγαίνει για το κεφάλαιο, για τους εφοπλιστές, τους τραπεζίτες. Η Τράπεζα Πειραιώς ανακοίνωσε κέρδη για το πρώτο εξάμηνο 308 εκατομμύρια ευρώ. Γι’ αυτούς βγαίνει. Όσον αφορά την ανεργία, τη φτώχεια, εκεί έχουμε συντρίμμια, γιατί εκεί δεν έχουμε λογαριασμούς.
Συνεπώς, και αυτή η σύμβαση θα είναι επωφελής για τους καπιταλιστές. Με την ευκαιρία, να πω ότι μία δημόσια επιχείρηση δεν είναι απαραίτητα φιλολαϊκή. Όταν έχει έσοδα, πάλι στους καπιταλιστές πηγαίνουν. Αυτό που έχει σημασία είναι ποιος έχει την εξουσία στα χέρια του: τα μονοπώλια ή ο λαός;
Θα τοποθετηθώ σύντομα επί των τροπολογιών. Η τροπολογία του κ. Ρήγα, που έγινε δεκτή από τον κύριο Υπουργό, είναι φωτογραφική διάταξη για συγκεκριμένο επιχειρηματία. Με το άρθρο της καταπατώνται στοιχειώδη προσχήματα. Ακόμη και το Ελεγκτικό Συνέδριο να το βγάλει παράνομο, εσείς μέσα από αυτό το νομοθέτημα το νομιμοποιείτε.
Αυτό το άρθρο-φωτογραφία, λοιπόν, μπορεί να ξαναχρησιμοποιηθεί όχι μόνο για το συγκεκριμένο επιχειρηματία, γιατί δεν είναι ονομαστικό, αλλά για κάθε επιχειρηματία. Με αυτήν την έννοια, τι να σας πω; Καταργήστε και το Ελεγκτικό Συνέδριο. Αυτοί είναι οι κανόνες διαφάνειάς σας τελικά, διαφάνεια στην παρανομία με νομοθέτημα!
Σε ό,τι αφορά την παράγραφο για τον ΕΟΠΥΥ, η παράγραφος αυτή υπάρχει στο ν. 4172/2013, απλά τροποποιήσατε και προσθέσατε μία προτασούλα, δηλαδή, την αποδοχή-νομιμοποίηση των αποτελεσμάτων που θα προκύπτουν από τους ελέγχους των ιδιωτικών ελεγκτικών φορέων.
Η ουσία είναι όχι οι έλεγχοι, αλλά οι μηχανισμοί ελέγχου εφαρμογής της αντιλαϊκής, αντιδραστικής πολιτικής σας και στον τομέα της υγείας, με δραστικές περικοπές στις ιατρικές εξετάσεις, στα φάρμακα, τη δραστική αύξηση στα νοσήλια, τις εργαστηριακές εξετάσεις κ.ο.κ., για να πλουτίζουν οι έμποροι του πόνου.
Εμείς, λοιπόν, δηλώνουμε ότι καταψηφίζουμε και τις δύο τροπολογίες.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε πολύ.
Κυρία Μάρκου, έχετε το λόγο.</ChairmanSpeech>
<Speech><Parlmember>ΑΙΚΑΤΕΡΙΝΗ ΜΑΡΚΟΥ</Parlmember>: Ευχαριστώ πολύ, κύριε Πρόεδρε.
Προφανώς δεν έχει μοιραστεί σε όλους μας η ίδια αιτιολογική έκθεση, γιατί τουλάχιστον αυτή που έχω εγώ εδώ είναι ξεκάθαρη. Η ωφέλεια εκτιμάται στη δωδεκαετία στα 334 εκατομμύρια ευρώ. Τα 984 εκατομμύρια ευρώ είναι τα έσοδα που ήδη έχει ο ΟΠΑΠ συν τα 190 εκατομμύρια που θα δοθούν εφάπαξ. Πιο απλά δεν γίνονται τα μαθηματικά.
Σε ό,τι έχει να κάνει με την τοποθέτησή μου αλλά και με την τοποθέτηση του κ. Τσούκαλη, αναφέρομαι στους λόγους για τους οποίους ψηφίζουμε την κύρωση. Για την τροπολογία του Υπουργού Οικονομικών δεν έχω να κάνω κάποιο σχόλιο. Πρόκειται για διαδικαστικού χαρακτήρα ρυθμίσεις, όπως η παράταση των προθεσμιών για την υποβολή των φορολογικών δηλώσεων.
Θέλω, όμως, να μας δώσετε διευκρινίσεις για την προσθήκη που καταθέσατε σχετικά με τον ΕΟΠΥΥ. Κατ’ αρχάς, ακόμα μία φορά θα πούμε ότι φέρνετε σε δύσκολη θέση το Τμήμα, εφόσον φέρνετε άσχετες τροπολογίες. Λέτε στην προσθήκη ότι ο ΕΟΠΥΥ εξουσιοδοτείται στη λήψη των αναγκαίων μέτρων για να επαναλαμβάνονται από ιδιωτικούς ελεγκτικούς φορείς ο έλεγχος των δαπανών, η εκκαθάριση των λογαριασμών και στο τέλος, λέτε «η αποδοχή των αποτελεσμάτων που θα προκύψουν από τους εν λόγω ελέγχους». Θέλω να μας εξηγήσετε τι εννοείτε με αυτό. Φαίνεται να λέτε ότι η αποδοχή των αποτελεσμάτων του ελέγχου θα γίνεται από τους ίδιους τους φορείς που διενεργούν τους ελέγχους. Αυτό είναι παράλογο. Μήπως έχει γίνει κάποιο λάθος; Θέλουμε κάποια διατύπωση.
Επίσης, θα ήθελα να προσθέσω ότι στο άρθρο 3 προτείνουμε να προστεθεί ότι «η κατανομή των κονδυλίων θα γίνεται με κοινή υπουργική απόφαση, η οποία θα εκδίδεται στην αρχή κάθε έτους και θα καθορίζεται με συγκεκριμένους όρους και κριτήρια για τις κοινωνικές πολιτικές που θα χρηματοδοτούνται».
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε πολύ.
Κύριε Δρίτσα, έχετε το λόγο.</ChairmanSpeech>
<Speech><Parlmember>ΘΕΟΔΩΡΟΣ ΔΡΙΤΣΑΣ</Parlmember>: Ευχαριστώ πολύ, κύριε Πρόεδρε, ιδιαίτερα για την ανοχή σας να μιλήσω εκτός της διαδικασίας. Είναι, όμως, αναγκαίο, γιατί πρόκειται για την τροπολογία με γενικό αριθμό 739 και ειδικό 170 που έχει καταθέσει ο συνάδελφος Βουλευτής Κυκλάδων του ΠΑΣΟΚ κ. Ρήγας.
Θα ήθελα, όμως, κύριε Πρόεδρε, επειδή θα απευθυνθώ στον κύριο Υπουργό, να ακούσει και θα τον παρακαλέσω γι’ αυτό.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Παρακαλώ, κύριοι συνάδελφοι, μην απασχολείτε τον κύριο Υπουργό, προκειμένου να ολοκληρώσουμε.</ChairmanSpeech>
<Speech><Parlmember>ΘΕΟΔΩΡΟΣ ΔΡΙΤΣΑΣ</Parlmember>: Κύριε Υπουργέ, οφείλω να απευθυνθώ σε εσάς και παρακαλώ να με ακούσετε και γι’ αυτό ζητώ, αν θέλετε, δύο λεπτά την προσοχή σας.
Αυτή η τροπολογία που έχει κατατεθεί από το συνάδελφο Βουλευτή Κυκλάδων κ. Ρήγα αναφορικά με τα Ναυπηγεία της Σύρου, είναι μία τροπολογία, το κείμενο της οποίας με άτυπη μορφή διανεμήθηκε τις προηγούμενες μέρες και το είχαμε κι εμείς. Έχει προέλθει και από κυβερνητικές διεργασίες. Είναι ανάλογης έμπνευσης ρύθμιση μ’ αυτή που προ δύο μηνών ψήφισε η πλειοψηφία της Βουλής για τα Ναυπηγεία Ελευσίνας, δηλαδή για την ίδια επιχείρηση.
Ναι, λέμε εμείς, όπως είπαμε και τότε. Τα Ναυπηγεία της Σύρου πρέπει να λειτουργήσουν, έστω και με την «ένεση» των παραγγελιών αυτών των δύο πλωτών δεξαμενών του Πολεμικού Ναυτικού, του Ναυστάθμου της Ελευσίνας και του Ναυστάθμου της Κρήτης που πρέπει να ανασκευαστούν και να αναβαθμιστούν. 
Ναι, λοιπόν, να γίνει αυτό. Όμως, επειδή ακριβώς πράγματι πρέπει να ξεμπλοκάρει μία διαδικασία –για την οποία είναι υπεύθυνη η εταιρεία που έχει μπλοκάρει και θα πρέπει κάποτε να τηρούνται ορισμένα πράγματα- πρέπει τουλάχιστον η λύση που θα βρεθεί να έχει και νομιμότητα και βιωσιμότητα και να μην ανοίγει δρόμους για άλλες λύσεις που δεν είναι νομικά έγκυρες, αλλά είναι επισφαλείς και ανοίγουν περίεργους δρόμους. Φυσικά, πρέπει να αντιμετωπιστεί κάποτε και το τεράστιο ζήτημα της ναυπηγικής βιομηχανίας. 
Ειρήσθω εν παρόδω, επειδή είστε όλοι οπαδοί των ιδιωτικοποιήσεων, τώρα έχει συντελεστεί το μεγαλύτερο αντιπαραγωγικό έγκλημα στην ελληνική οικονομία, στη ναυπηγική βιομηχανία, ακριβώς επειδή ιδιωτικοποιήθηκαν και τα Ναυπηγεία Σκαραμαγκά και τα Ναυπηγεία Ελευσίνας και τα Ναυπηγεία Σύρου. 
Ιδού η Ρόδος, ιδού και το πήδημα για μία συζήτηση σχετικά με το κατά πόσον οι ιδιωτικοποιήσεις είναι παραγωγικές και αναπτυξιακές.
Η τροπολογία, λοιπόν, είναι αντισυνταγματική, διότι προβλέπει ακύρωση της κρίσης του Ελεγκτικού Συνεδρίου, ενώ η διαδικασία είναι κατοχυρωμένη από το Σύνταγμα. 
(Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
Τότε, πώς θα την υπογράψετε, κύριε Υπουργέ; Πώς θα το προχωρήσετε αυτό; Ανοίγει πρωτοφανή τρύπα στο δίκαιο των δημοσίων προμηθειών και τελικά δεν εξασφαλίζει και τις θέσεις εργασίας για τον όμιλο και για τα Ναυπηγεία Σύρου. Εξάλλου, το έχουμε δει στην πράξη αυτό και με τα Ναυπηγεία Ελευσίνας.
Κύριε Πρόεδρε, εμείς επεξεργαστήκαμε μία νομικά έγκυρη πρόταση, το έγγραφο της οποίας θα καταθέσω στα Πρακτικά. Πιστεύουμε ότι θα έπρεπε να είχε δοθεί η δυνατότητα στη Βουλή να συζητήσει για τέτοια σοβαρά ζητήματα, ειδικά και εξειδικευμένα και να μην έρχεται η τροπολογία σε τόσο έκτακτες συνθήκες στο σχέδιο νόμου που εισάγεται με τη διαδικασία του κατεπείγοντος. 
Θα την καταθέσω στα Πρακτικά, για να τη λάβετε υπ&apos; όψιν σας και εσείς, κύριε Υπουργέ καθώς και όλες οι πτέρυγες της Βουλής. Δεν θέλουμε τέτοιες λύσεις. Θέλουμε λύσεις ουσιαστικής ανάπτυξης της ναυπηγικής βιομηχανίας. 
Όμως, εν πάση περιπτώσει, για να ξεμπλοκάρει η υπόθεση της Σύρου που εκκρεμεί χρόνια τώρα και να γίνει το έργο των δύο πλωτών δεξαμενών του Πολεμικού Ναυτικού, θέλουμε να συνεισφέρουμε. Αυτό το κάνουμε με τον πιο δημιουργικό τρόπο και όχι με τέτοιες τροπολογίες τέτοιας νομικής ακροβασίας.
Ψηφίζουμε, λοιπόν, «ΠΑΡΩΝ» γι’ αυτούς τους λόγους. 
Καταθέτω και στα Πρακτικά την πρόταση του ΣΥΡΙΖΑ.
(Στο σημείο αυτό ο Βουλευτής κ. Θεόδωρος Δρίτσας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ευχαριστώ πολύ.
ΠΡΟΔΡΕΥΩΝ (Γεώργιος Καλαντζής): Ευχαριστούμε πάρα πολύ.
Κύριε Ρήγα, έχετε το λόγο και ολοκληρώνουμε.</Speech>
<Speech><Parlmember>ΠΑΝΑΓΙΩΤΗΣ ΡΗΓΑΣ</Parlmember>: Κύριε Πρόεδρε, ευχαριστώ για τη δυνατότητα που μου δίνετε για τη δευτερολογία. 
ΠΡΟΔΡΕΥΩΝ (Γεώργιος Καλαντζής): Δεν έγινε παραχώρηση. Το δικαιούσθε. 
Μάλιστα, θέλω να πω ότι χαίρομαι και θέλω να συγχαρώ και όλους τους συναδέλφους, διότι όπως ξέρετε, κατά τη διαδικασία –που πρέπει να τη μαθαίνουμε, αν δεν την ξέρουμε, με εμένα πρώτο- η δευτερολογία έπρεπε να είναι εξάλεπτη και μετά τρίλεπτη. Κατά παραχώρηση όλων, λοιπόν, συμφώνησαν –γιατί καταλαβαίνουν την ευαισθησία πολλών συναδέλφων που είναι από την επαρχία- και δέχθηκαν να μιλήσουν για τρία λεπτά. Μάλιστα, δεν μίλησαν και όλοι οι εισηγητές.
Γι’ αυτό, κύριε Ρήγα, δεν είναι παραχώρηση, αλλά δικαίωμά σας.</Speech>
<Speech><Parlmember>ΠΑΝΑΓΙΩΤΗΣ ΡΗΓΑΣ</Parlmember>: Ευχαριστώ, κύριε Πρόεδρε.
Δεν υπάρχει καμμία πρόθεση να ανοίξει κανένα μικρό ή μεγάλο «παράθυρο». Πιστεύω ότι αυτό έχει γίνει κατανοητό από όλους και κυρίως από όσους εκ των συναδέλφων έχουν ασχοληθεί με τα σημαντικά προβλήματα που αντιμετωπίζει η ναυπηγοεπισκευαστική μας βιομηχανία και κυρίως το νησιώτικο ναυπηγείο της Σύρου, το Νεώριο Σύρου. 
Όμως υπάρχει η πρόθεση και η ειλικρινής βούληση να επιλυθεί ένα πολύ συγκεκριμένο πρόβλημα. Η επισκευή δύο δεξαμενών του Πολεμικού Ναυτικού απαραίτητων για το Πολεμικό Ναυτικό και του τιμήματος, απαραίτητου για το Ναυπηγείο, για να του δοθεί ένα «φιλί ζωής» –έτσι το έχω αποκαλέσει- σε μία περίοδο κρίσης, ώστε να αντέξει για ορισμένο χρονικό διάστημα. 
Δεν υπάρχει, λοιπόν, τίποτε άλλο. Δεν κρύβεται τίποτα διαφορετικό και καμμία στήριξη προς τους επιχειρηματίες, οι οποίοι θα έλεγα ότι είναι οι τελευταίοι -αν θέλετε- που χολοσκάνε για το αν οι εργαζόμενοι αυτήν τη στιγμή στη Σύρο έχουν τέσσερις με πέντε μήνες να πληρωθούν. Δεν κρύβεται, λοιπόν, τίποτα το πονηρό. 
Υπάρχει μία προστασία για μελλοντική χρήση αυτής της διάταξης. Αφορά μόνο τη συγκεκριμένη υπόθεση. Όποιος έχει διαβάσει την απόφαση του Ελεγκτικού Συνεδρίου θα δει ότι με τη μειοψηφία τριών έναντι τεσσάρων που πλειοψήφησαν -μέσα στη μειοψηφία, επαναλαμβάνω, είναι και ο Πρόεδρος του Ελεγκτικού Συνεδρίου- υπάρχει μία φορμαλιστική προσέγγιση του ζητήματος.</Speech> 
<Speech><Parlmember>ΘΕΟΔΩΡΟΣ ΔΡΙΤΣΑΣ</Parlmember>: Από πότε, κύριε συνάδελφε, κρίνουμε με βάση τη μειοψηφία;</Speech>
<Speech><Parlmember>ΠΑΝΑΓΙΩΤΗΣ ΡΗΓΑΣ</Parlmember>: Εγώ δεν θεωρώ ότι υπάρχει λόγος αυτήν τη στιγμή να θέσουμε ζήτημα για το αν θα ψηφιστεί η συγκεκριμένη διάταξη πλέον του νομοσχεδίου. 
Όσο για την παραπέρα μετάθεση της λύσης, κατά την άποψή μου, επειδή είναι θέμα χρόνου το να κλείσει το ναυπηγείο –ημερών και όχι μηνών- δεν μας παίρνει να πάμε πιο πέρα. 
Όσοι βάζουν ζητήματα νομιμότητας καλά κάνουν και τα βάζουν, ας τα επικαλεστούν. Όμως αυτήν τη στιγμή προέχει κάποιο άλλο θέμα, που είναι το να μπορέσουν πεντακόσιες οικογένειες στη Σύρο να μη μείνουν στο δρόμο. Δεν μιλάμε για την Αττική. Μιλάμε για νησί το οποίο ζει και έχει ως πνεύμονα το συγκεκριμένο ναυπηγείο. 
Δεν είναι ούτε λαϊκισμός ούτε προσπάθεια να καπηλευθούμε το πρόβλημα. Όλοι θέλουν να το λύσουν. Γι’ αυτό θα παρακαλούσα τους συναδέλφους του ΣΥΡΙΖΑ να μην επιμείνουν σε αυτήν την άποψή τους.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε πολύ.
Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Οικονομικών: «Κύρωση της Σύμβασης Παραχώρησης του αποκλειστικού δικαιώματος παραγωγής, λειτουργίας, κυκλοφορίας, προβολής και διαχείρισης των Κρατικών Λαχείων».
Επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Οικονομικών: «Κύρωση της Σύμβασης Παραχώρησης του αποκλειστικού δικαιώματος παραγωγής, λειτουργίας, κυκλοφορίας, προβολής και διαχείρισης των Κρατικών Λαχείων» έχει υποβληθεί αίτηση ονομαστικής ψηφοφορίας Βουλευτών του ΣΥΡΙΖΑ-Ενωτικό Κοινωνικό Μέτωπο, της οποίας το κείμενο έχει ως εξής:
(να μπει η σελ.234 α)</ChairmanSpeech>
ΠΡΟΕΔΡΕΥΩΝ(<ChairmanSpeech><Parlmember>Γεώργιος Καλαντζής</Parlmember>) : Θα αναγνώσω τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Βούτσης Νικόλαος. Παρών.
Η κ. Χαραλαμπίδου Δέσποινα. Παρούσα.
Ο κ. Καραγιαννίδης Χρήστος. Παρών.
Ο κ. Κωνσταντίνος Ζαχαριάς. Παρών.
 Η κ. Ηρώ Διώτη. Παρούσα.
Ο κ. Μαντάς Χρήστος. Παρών.
Ο κ. Γάκης Δημήτριος. Παρών.
Κυρίες και κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Συνεπώς, διακόπτουμε τη συνεδρίαση για δέκα (10΄) λεπτά, σύμφωνα με τον Κανονισμό.
(ΔΙΑΚΟΠΗ) 
(ΜΕΤΑ ΤΗ ΔΙΑΚΟΠΗ)</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
Κύριοι συνάδελφοι, δέχεστε να συμπτύξουμε τις προβλεπόμενες ονομαστικές ψηφοφορίες σε μία;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Το Τμήμα συνεφώνησε.
Επομένως, θα διεξαχθεί ονομαστική ψηφοφορία επί της αρχής, του άρθρου πρώτου, του άρθρου δεύτερου, του άρθρου τρίτου, της τροπολογίας με γενικό αριθμό 740 και ειδικό 171, η οποία έχει ενταχθεί στο νομοσχέδιο ως άρθρα τέταρτο, πέμπτο, έκτο και έβδομο, επί της τροπολογίας με γενικό αριθμό 739 και ειδικό 170, η οποία έχει ενταχθεί στο νομοσχέδιο ως άρθρο όγδοο, επί του ακροτελεύτιου άρθρου και τέλος επί του συνόλου του σχεδίου νόμου του Υπουργείου Οικονομικών. 
Οι αποδεχόμενοι την αρχή, τα άρθρα, τις τροπολογίες και το σύνολο του νομοσχεδίου λέγουν «ΝΑΙ».
Οι μη αποδεχόμενοι την αρχή, τα άρθρα, τις τροπολογίες και το σύνολο νομοσχεδίου λέγουν «ΟΧΙ».
Οι αρνούμενοι ψήφο λέγουν «ΠΑΡΩΝ».
Καλούνται επί του καταλόγου ο κ. Δημήτρης Τσουμάνης από τη Νέα Δημοκρατία και η κ. Όλγα Γεροβασίλη από τον ΣΥΡΙΖΑ.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Υπάρχει κάποιος συνάδελφος, ο οποίος δεν άκουσε  το όνομά του; Κανείς. 
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και στην εξαγωγή του αποτελέσματος. 
Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Παιδείας και Θρησκευμάτων, Οικονομικών, Ανάπτυξης και Ανταγωνιστικότητας, Διοικητικής Μεταρρύθμισης και Ηλεκτρονικής Διακυβέρνησης, Υγείας, Εργασίας, Κοινωνικής Ασφάλισης και Πρόνοιας, Αγροτικής Ανάπτυξης και Τροφίμων, Υποδομών, Μεταφορών και Δικτύων, Τουρισμού και Ναυτιλίας και Αιγαίου κατέθεσαν σχέδιο νόμου: «Αναδιάρθρωση της Δευτεροβάθμιας Εκπαίδευσης και λοιπές διατάξεις αρμοδιότητας Υπουργείου Παιδείας και Θρησκευμάτων». 
Παραπέμπεται στην αρμόδια Διαρκή Επιτροπή. 
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)</ChairmanSpeech>
ΠΡΟΕΔΡΕΥΩΝ(<ChairmanSpeech><Parlmember>Γεώργιος Καλαντζής</Parlmember>) : Κυρίες και κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας.
Ψήφισαν 91 Βουλευτές. 
Υπέρ της αρχής του νομοσχεδίου δηλαδή «ΝΑΙ», ψήφισαν 56 Βουλευτές. 
Κατά της αρχής του νομοσχεδίου δηλαδή «ΟΧΙ», ψήφισαν 35 Βουλευτές. 
Συνεπώς το νομοσχέδιο του Υπουργείου Οικονομικών: «Κύρωση της Σύμβασης Παραχώρησης του αποκλειστικού δικαιώματος παραγωγής, λειτουργίας, κυκλοφορίας, προβολής και διαχείρισης των Κρατικών Λαχείων» γίνεται δεκτό επί της αρχής κατά πλειοψηφία.
Υπέρ του άρθρου πρώτου δηλαδή «ΝΑΙ», ψήφισαν 56 Βουλευτές. 
Κατά του άρθρου πρώτου δηλαδή «ΟΧΙ», ψήφισαν 35 Βουλευτές.
Συνεπώς το άρθρο πρώτο γίνεται δεκτό κατά πλειοψηφία. 
Υπέρ του άρθρου δεύτερου δηλαδή «ΝΑΙ», ψήφισαν 56 Βουλευτές. 
Κατά του άρθρου δεύτερου δηλαδή «ΟΧΙ», ψήφισαν 35 Βουλευτές. 
Συνεπώς το άρθρο δεύτερο γίνεται δεκτό κατά πλειοψηφία. 
Υπέρ του άρθρου τρίτου δηλαδή «ΝΑΙ», ψήφισαν 56 Βουλευτές. 
Κατά του άρθρου τρίτου δηλαδή «ΟΧΙ», ψήφισαν 35 Βουλευτές. 
Συνεπώς το άρθρο τρίτο γίνεται δεκτό κατά πλειοψηφία. 
Υπέρ της τροπολογίας με γενικό αριθμό 740 και ειδικό 171, όπως τροποποιήθηκε από τον κύριο Υπουργό δηλαδή «ΝΑΙ», ψήφισαν 56 Βουλευτές. 
Κατά της τροπολογίας με γενικό αριθμό 740 και ειδικό 171, όπως τροποποιήθηκε από τον κύριο Υπουργό δηλαδή «ΟΧΙ», ψήφισαν 35 Βουλευτές. 
Συνεπώς η τροπολογία με γενικό αριθμό 740 και ειδικό 171 η οποία έχει ενταχθεί στο νομοσχέδιο ως άρθρα τέταρτο, πέμπτο, έκτο και έβδομο έγινε δεκτή όπως τροποποιήθηκε από τον κύριο Υπουργό κατά πλειοψηφία. 
Υπέρ της τροπολογίας με γενικό αριθμό 739 και ειδικό 170 δηλαδή «ΝΑΙ» ψήφισαν 58 Βουλευτές. 
Κατά της τροπολογίας με γενικό αριθμό 739 και ειδικό 170, δηλαδή «ΟΧΙ» ψήφισαν 10 Βουλευτές. 
Ψήφισαν «ΠΑΡΩΝ» 23 Βουλευτές. 
Συνεπώς η τροπολογία με γενικό αριθμό 739 και ειδικό 170, η οποία έχει ενταχθεί στο νομοσχέδιο ως όγδοο άρθρο, έγινε δεκτή κατά πλειοψηφία. 
Υπέρ του ακροτελεύτιου άρθρου δηλαδή «ΝΑΙ» ψήφισαν 56 Βουλευτές. 
Κατά του ακροτελεύτιου άρθρου δηλαδή «ΟΧΙ» ψήφισαν 35 Βουλευτές. 
Συνεπώς το ακροτελεύτιο άρθρο έγινε δεκτό κατά πλειοψηφία. 
Υπέρ του συνόλου του σχεδίου νόμου δηλαδή «ΝΑΙ» ψήφισαν 56 Βουλευτές.
Κατά του συνόλου του σχεδίου νόμου δηλαδή «ΟΧΙ» ψήφισαν 35 Βουλευτές.
Συνεπώς το νομοσχέδιο του Υπουργείου Οικονομικών έγινε δεκτό και στο σύνολό του κατά πλειοψηφία, σύμφωνα με το παρακάτω πρωτόκολλο των διεξαχθεισών ονομαστικών ψηφοφοριών:
(να μπει η σελ.240 α)</ChairmanSpeech>
ΠΡΟΕΔΡΕΥΩΝ(<ChairmanSpeech><Parlmember>Γεώργιος Καλαντζής</Parlmember>): Συνεπώς το νομοσχέδιο του Υπουργείου Οικονομικών: «Κύρωση της Σύμβασης Παραχώρησης του αποκλειστικού δικαιώματος παραγωγής, λειτουργίας, κυκλοφορίας, προβολής και διαχείρισης των Κρατικών Λαχείων» έγινε δεκτό κατά πλειοψηφία σε μόνη συζήτηση, επί της αρχής, των άρθρων και του συνόλου και έχει ως εξής:
(Να καταχωρισθεί το κείμενο του νομοσχεδίου σελ.240 γ)</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Το Τμήμα παρέσχε τη ζητηθείσα εξουσιοδότηση.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.
Με τη συναίνεση του Τμήματος και ώρα 15.49΄ λύεται η συνεδρίαση για την Τετάρτη 4 Σεπτεμβρίου 2013 και ώρα 10.00΄ με αντικείμενο εργασιών του Τμήματος: νομοθετική εργασία. 
Ο</Speech> ΠΡΟΕΔΡΟΣ                                            ΟΙ ΓΡΑΜΜΑΤΕΙΣ
Τελευταία Αποθήκευση:	6/9/2013 9:54:00 πμ	Από:	M.papadopoulos
Εκτυπώθηκε:	3/8/2012 2:19:00 μμ</body>
</html>