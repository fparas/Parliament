<html><head><meta name="cp:revision" content="2"><meta name="date" content="2015-01-08T08:13:00Z"><meta name="Company" content="OTS"><meta name="meta:word-count" content="9055"><meta name="dc:creator" content="Production"><meta name="extended-properties:Company" content="OTS"><meta name="meta:print-date" content="2015-01-08T08:05:00Z"><meta name="Word-Count" content="9055"><meta name="dcterms:created" content="2015-01-08T08:13:00Z"><meta name="dcterms:modified" content="2015-01-08T08:13:00Z"><meta name="Last-Modified" content="2015-01-08T08:13:00Z"><meta name="Last-Save-Date" content="2015-01-08T08:13:00Z"><meta name="meta:character-count" content="48899"><meta name="Template" content="Normal"><meta name="meta:save-date" content="2015-01-08T08:13:00Z"><meta name="Application-Name" content="Microsoft Office Word"><meta name="modified" content="2015-01-08T08:13:00Z"><meta name="Edit-Time" content="4800000000"><meta name="Content-Type" content="application/msword"><meta name="creator" content="Production"><meta name="meta:author" content="Production"><meta name="extended-properties:Application" content="Microsoft Office Word"><meta name="meta:creation-date" content="2015-01-08T08:13:00Z"><meta name="Last-Printed" content="2015-01-08T08:05:00Z"><meta name="meta:last-author" content="e.gouma"><meta name="Creation-Date" content="2015-01-08T08:13:00Z"><meta name="xmpTPg:NPages" content="48"><meta name="resourceName" content="1-12-2014.doc"><meta name="Last-Author" content="e.gouma"><meta name="Character Count" content="48899"><meta name="Page-Count" content="48"><meta name="Revision-Number" content="2"><meta name="extended-properties:Template" content="Normal"><meta name="Author" content="Production"><meta name="meta:page-count" content="48"></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></head><body>Συνεδρίαση  01-12-2014		σελ.48
(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
ΠΙΝΑΚΑΣ ΠΕΡΙΕΧΟΜΕΝΩΝ
ΙΕ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Γ΄
ΣΥΝΕΔΡΙΑΣΗ ΛΗ΄
Δευτέρα  1 Δεκεμβρίου 2014
ΘΕΜΑΤΑ
 
Α. ΕΙΔΙΚΑ ΘΕΜΑΤΑ 
1. Ανακοινώνεται επιστολή του Βουλευτή Α&apos; Πειραιά κ. Παναγιώτη Μελά, προς τον Πρόεδρο της Βουλής κ. Ευάγγελο Μεϊμαράκη, με την οποία γνωστοποιεί την ανεξαρτητοποίησή του από την Κοινοβουλευτική Ομάδα του Κινήματος &quot;Ανεξάρτητοι  Έλληνες&quot; και ενημερώνει ότι παραμένει στη Βουλή ως Ανεξάρτητος Βουλευτής, σελ. 
2. Ο Υπουργός Δικαιοσύνης, Διαφάνειας και Ανθρωπίνων Δικαιωμάτων διαβίβασε στη Βουλή, σύμφωνα με το νόμο περί «Ποινικής Ευθύνης των Υπουργών», όπως ισχύει, δικογραφία που αφορά στον Πρωθυπουργό και στα μέλη του Υπουργικού Συμβουλίου, σελ. 
3. Επί διαδικαστικού θέματος, σελ. 
 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Απαντήσεις Υπουργών σε ερωτήσεις Βουλευτών, σελ. 
2. Ανακοίνωση του δελτίου αναφορών και ερωτήσεων της Τρίτης 2 Δεκεμβρίου 2014, σελ. 
3. Συζήτηση επικαίρων ερωτήσεων:
    α) Προς τον Υπουργό Δικαιοσύνης, Διαφάνειας και Ανθρωπίνων Δικαιωμάτων, σχετικά με τους πλειστηριασμούς των ακινήτων, σελ. 
    β) Προς τον Υπουργό Υποδομών, Μεταφορών και Δικτύων:
        i. σχετικά με τα ζητήματα που εγείρονται από την παραχώρηση σε ιδιώτες των μεγάλων περιφερειακών αεροδρομίων, σελ. 
        ii. σχετικά με τον τρόπο χρηματοδότησης του έργου «Βυτίνας-Αρχαίας Ολυμπίας και της παράκαμψης Λαγκαδίων» και το χρονοδιάγραμμα κατασκευής του, σελ. 
    γ) Προς τον Υπουργό Εργασίας, Κοινωνικής Ασφάλισης και Πρόνοιας, σχετικά με την απαγόρευση της πολιτικής δράσης των εργαζομένων στην εταιρεία «MEDIATEL ΥΠΗΡΕΣΙΑ ΤΗΛΕΦΩΝΙΚΩΝ ΠΛΗΡΟΦΟΡΙΩΝ Α.Ε.», σελ. 

ΠΡΟΕΔΡΕΥΩΝ
ΚΑΛΑΝΤΖΗΣ Γ. , σελ.

ΟΜΙΛΗΤΕΣ

Α. Επί διαδικαστικού θέματος:
ΑΘΑΝΑΣΙΟΥ Χ. , σελ.
ΓΕΩΡΓΟΠΟΥΛΟΥ - ΣΑΛΤΑΡΗ Ε. , σελ.
ΚΑΛΑΝΤΖΗΣ Γ. , σελ.
ΛΥΚΟΥΡΕΝΤΖΟΣ Α. , σελ.
ΧΡΥΣΟΧΟΪΔΗΣ Μ. , σελ.

Β. Επί των επικαίρων ερωτήσεων:
ΑΘΑΝΑΣΙΟΥ Χ. , σελ.
ΓΕΩΡΓΟΠΟΥΛΟΥ - ΣΑΛΤΑΡΗ Ε. , σελ.
ΚΟΝΣΟΛΑΣ Ε. , σελ.
ΚΟΥΚΟΥΤΣΗΣ Δ. , σελ.
ΛΥΚΟΥΡΕΝΤΖΟΣ Α. , σελ.
ΠΛΑΚΙΩΤΑΚΗΣ Ι. , σελ.
ΧΑΛΒΑΤΖΗΣ Σ. , σελ.
ΧΡΥΣΟΧΟΪΔΗΣ Μ. , σελ.
ΠΡΑΚΤΙΚΑ ΒΟΥΛΗΣ
ΙΕ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Γ΄
ΣΥΝΕΔΡΙΑΣΗ ΛH΄
Δευτέρα 1 Δεκεμβρίου 2014
Αθήνα, σήμερα 1 Δεκεμβρίου 2014, ημέρα Δευτέρα και ώρα 18.05΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΚΑΛΑΝΤΖΗ.
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρίες και κύριοι συνάδελφοι, αρχίζει η συνεδρίαση.
Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 2 Δεκεμβρίου 2014 το οποίο έχει ως εξής: 
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
1. Η με αριθμό 3811/419/20-10-2014 ερώτηση - ΑΚΕ του Βουλευτή Χανίων της Νέας Δημοκρατίας κ. Μανούσου Βολουδάκη προς τον Υπουργό Παιδείας και Θρησκευμάτων, σχετικά με τα πρωτότυπα έγγραφα του Ρωσικού Προξενείου Κρήτης που φυλάσσονται στο Ιστορικό Αρχείο Κρήτης.
2. Η με αριθμό 3292/3-10-2014 ερώτηση του Βουλευτή Μεσσηνίας του Συνασπισμού Ριζοσπαστικής Αριστεράς κ. Αθανάσιου Πετράκου προς τον Υπουργό Οικονομικών, σχετικά με την πορεία υλοποίησης της εξωδικαστικής συμφωνίας μεταξύ του Ελληνικού Δημοσίου και της «SIEMENS».
3. Η με αριθμό 1547/25-9-2014 αναφορά του πρώην Προέδρου της Βουλής και Βουλευτή Β΄ Αθηνών του Πανελληνίου Σοσιαλιστικού Κινήματος κ. Απόστολου Κακλαμάνη προς τον Υπουργό Εργασίας, Κοινωνικής Ασφάλισης και Πρόνοιας, σχετικά με τις μειώσεις των επικουρικών συντάξεων σε συνταξιούχους του ΤΕΑΠΕΤΕ με βάση το άρθρο 2 του ν. 4024/2011.
4. Η με αριθμό 2092/31-10-2014 αναφορά της Βουλευτού Μαγνησίας των Ανεξαρτήτων Ελλήνων κ. Μαρίνας Χρυσοβελώνη προς τον Υπουργό Παιδείας και Θρησκευμάτων, σχετικά με τις μετεγγραφές των πολυτέκνων.
5. Η με αριθμό 3259/2-10-2014 ερώτηση του Βουλευτή Β΄ Αθηνών του Λαϊκού Συνδέσμου Χρυσή Αυγή κ. Ηλία Παναγιώταρου προς τον Υπουργό Παδείας και Θρησκευμάτων, σχετικά με σχολικά βιβλία στην Αλβανία που παρουσιάζουν «ελληνικές πόλεις ως υπόδουλες αλβανικές». 
6. Η με αριθμό 2209/3-9-2014 ερώτηση του Βουλευτή Αχαΐας της Δημοκρατικής Αριστεράς κ. Νικολάου Τσούκαλη προς τον Υφυπουργό στον Πρωθυπουργό, σχετικά με τον διαγωνισμό, που αφορά στην πλήρωση εκατόν τριάντα δύο θέσεων δημοσιογράφων με σύμβαση αορίστου χρόνου στην «ΝΕΡΙΤ Α.Ε.». 
7. Η με αριθμό 3289/3-10-2014 ερώτηση του Βουλευτή Β΄ Αθηνών του Κομμουνιστικού Κόμματος Ελλάδος κ. Χρήστου Κατσώτη προς τον Υπουργό Υποδομών, Μεταφορών και Δικτύων, σχετικά με τον Κανονισμό Λειτουργίας και Προσωπικού στην εταιρεία «Κτιριακές Υποδομές ΑΕ». 
8. Η με αριθμό 400/3-7-2014 αναφορά του Βουλευτή Κιλκίς των Ανεξαρτήτων Δημοκρατικών Βουλευτών κ. Θεόδωρου Παραστατίδη προς τον Υπουργό Εργασίας, Κοινωνικής Ασφάλισης και Πρόνοιας, σχετικά με την καταβολή δεδουλευμένων και αποκατάστασης των εργαζομένων στην εταιρεία « ΑΛΟΥΜΙΝΙΟΝ ΜΑΚΕΔΟΝΙΑΣ «ΑΛΜΑΚΟ» Α.Ε.».
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος. 5 Καν. Βουλής)
1.- Η με αριθμό 2800/22-9-2014 ερώτηση του Βουλευτή Β΄ Αθηνών του Συνασπισμού Ριζοσπαστικής Αριστεράς κ. Δημητρίου Στρατούλη προς τον Υπουργό Εργασίας, Κοινωνικής Ασφάλισης και Πρόνοιας, σχετικά με την πολιτική στεγαστικής προστασίας και την ταλαιπωρία των δικαιούχων του πρώην Οργανισμού Εργατικής Κατοικίας.</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρίες και κύριοι συνάδελφοι, έχω την τιμή να σας ανακοινώσω ότι ο Βουλευτής Α΄ Πειραιώς κ. Παναγιώτης Μελάς, με επιστολή του προς τον Πρόεδρο της Βουλής κ. Ευάγγελο Μεϊμαράκη, δηλώνει την ανεξαρτητοποίησή του από την Κοινοβουλευτική Ομάδα των Ανεξάρτητων Ελλήνων και ενημερώνει πως παραμένει στη Βουλή ως Ανεξάρτητος Βουλευτής.
Η επιστολή θα καταχωριστεί στα Πρακτικά της σημερινής συνεδρίασης.
(Η προαναφερθείσα επιστολή καταχωρίζεται στα Πρακτικά και έχει ως εξής:
(Να μπει η σελ.5)</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Θα συζητηθεί η τρίτη με αριθμό 308/25-11-2014 επίκαιρη ερώτηση πρώτου κύκλου του Βουλευτή Μεσσηνίας του Λαϊκού Συνδέσμου – Χρυσή Αυγή κ. Δημητρίου Κουκούτση προς τους Υπουργούς Δικαιοσύνης, Διαφάνειας και Ανθρωπίνων Δικαιωμάτων και Οικονομικών, σχετικά με τους πλειστηριασμούς των ακινήτων.
Κύριε συνάδελφε, έχετε τον λόγο.</ChairmanSpeech>
<Speech><Parlmember>ΔΗΜΗΤΡΙΟΣ ΚΟΥΚΟΥΤΣΗΣ</Parlmember>: Ευχαριστώ, κύριε Πρόεδρε.
Κύριε Υπουργέ, ο νέος Κώδικας Πολιτικής Δικονομίας έχει ξεσηκώσει ήδη μια θύελλα διαμαρτυρίας στους δικηγορικούς συλλόγους της χώρας. Ιδιαίτερες αντιδράσεις σημειώνονται για τις ρυθμίσεις των άρθρων 954, 993 και 995 που αφορούν στους πλειστηριασμούς ακινήτων. Οι καινούργιες διατάξεις συντομεύουν τις προθεσμίες της αναγκαστικής εκτέλεσης και επιπλέον ορίζουν ως τιμή εκτίμησης και πρώτης προσφοράς την εμπορική αντί της αντικειμενικής αξίας. 
Κύριε Υπουργέ, οι φορείς, οι δικηγορικοί σύλλογοι αύριο έχουν προκηρύξει δημοψήφισμα για τον Κώδικα Πολιτικής Δικονομίας. Κρούουν τον κώδωνα του κινδύνου ότι ο καινούργιος κώδικας θα δυσχεράνει την απονομή δικαιοσύνης και θα υποβαθμίσει τα δικαιώματα των πολιτών. Πλέον αναφέρεται στην εξέταση των μαρτύρων, όχι σε προφορική εξέταση, αλλά σε δεύτερη φάση θα γίνεται αυτή, όταν δεν θα μπορεί να αποφασίσει, παρά μόνο με ένορκες βεβαιώσεις. Μέσα απ’ αυτόν τον κώδικα οι τράπεζες δικαιούνται μεγαλύτερο κομμάτι από το πλειστηρίασμα και με καλύτερους όρους. Ουσιαστικά, δηλαδή, πάλι αναβαθμίζετε τα κέρδη των τραπεζών. 
Λειτουργούμε με τις αντικειμενικές αξίες για το διάστημα του ενός έτους. Τότε μας λέτε ότι θα υπάρχει προεδρικό διάταγμα το οποίο θα λέει πώς προσδιορίζονται οι εμπορικές αξίες με τις οποίες θα γίνονται οι πλειστηριασμοί, μόνο που τώρα οι εμπορικές τιμές είναι πολύ χαμηλές και λογικά έτσι θα παραμείνουν. Συντομεύονται οι προθεσμίες μέσω των οποίων ο οφειλέτης έχει τη δυνατότητα να αντιδράσει (ακύρωση, ανακοπή, πλειστηριασμός κ.λπ.). 
Κύριε Υπουργέ, θα αποσύρετε το σχέδιο του νέου Κώδικα Πολιτικής Δικονομίας, ώστε μετά από ουσιαστική διαβούλευση να εκπονηθεί ένας κώδικας που πραγματικά θα εκσυγχρονίζει το ελληνικό αστικό δικονομικό δίκαιο, θα θωρακίζει τα δικαιώματα των πολιτών και θα καθιστά αποτελεσματικότερη την απονομή δικαιοσύνης στη χώρα μας;
Δεύτερον, σε κάθε περίπτωση, θα αποσύρουν άμεσα τις διατάξεις των άρθρων 954, 993 και 995, ώστε οι Έλληνες να μην χάνουν τα ακίνητά τους σε εξευτελιστικές τιμές;
Σας ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ο κύριος Υπουργός έχει τον λόγο.</ChairmanSpeech>
<Speech><Parlmember>ΧΑΡΑΛΑΜΠΟΣ ΑΘΑΝΑΣΙΟΥ</Parlmember> (Υπουργός Δικαιοσύνης, Διαφάνειας και Ανθρωπίνων Δικαιωμάτων): Ευχαριστώ, κύριε Πρόεδρε. Ευχαριστώ και τον συνάδελφο για την ερώτηση γιατί πράγματι είναι επίκαιρη και απασχολεί τον νομικό κόσμο.
Αν και στην επίκαιρη ερώτηση υπάρχει μια περιορισμένη θεματολογία, παρά ταύτα δεν έχω κανένα πρόβλημα να απαντήσω και στα άλλα θέματα που έθεσε ο κύριος συνάδελφος.
Θα ήθελα να πω κάτι για να ενημερωθούν όλοι οι συνάδελφοι στο Κοινοβούλιο: Οι νομοπαρασκευαστικές επιτροπές καταρτίζονται από τον Υπουργό με δύο τρόπους. O Υπουργός κάνει μια νομοπαρασκευαστική επιτροπή και λέει «έχω αυτήν την κατεύθυνση για να φτιάξουμε ένα νομοθέτημα». Από το πόρισμα αυτής της επιτροπής και το σχέδιο που τού παραδίδεται, δεν υπάρχει καμμία δέσμευση του Υπουργού. Μπορεί να κάνει τροποποιήσεις στο σχέδιο και να υποβάλει στην αρμόδια επιτροπή της Βουλής και διαφορετικό σχέδιο.
Στη συγκεκριμένη περίπτωση, ο προκάτοχός μου Υπουργός όρισε την επιτροπή αυτή με νόμο του κράτους, με νόμο της Βουλής. Ήλθε, δηλαδή, στη Βουλή και είπε με νόμο να οριστεί η Επιτροπή αυτή.
Είναι κάτι το οποίο δεν έχει γίνει αντιληπτό και ακούω διάφορα μέσα μαζικής ενημέρωσης που μόνο ενημέρωση δεν είναι. 
Άρα ήρθε ο προκάτοχός μου, ζήτησε από τη Βουλή να οριστεί η επιτροπή αυτή, ορίστηκε η επιτροπή και στη συνέχεια αυτό που θα μπορούσε να κάνει ο Υπουργός Δικαιοσύνης σύμφωνα με το άρθρο 76 παράγραφος 6 του Συντάγματος είναι να φέρει στην Ολομέλεια –όχι στην επιτροπή- των κώδικα όπως ήταν με ένα άρθρο και να πει ότι κυρώνεται. 
Παρά ταύτα, επειδή είδα ότι είναι θεσμικό νομοθέτημα, έχει διάφορα ζητήματα και μερικά θέματα τα οποία μπορούν να επεξεργαστούν, είπα να το φέρουμε στη Βουλή, αλλά κατ’ άρθρο. Δηλαδή, να γίνει επεξεργασία στις επιτροπές κατ’ άρθρο για να γίνουν βελτιώσεις σε πολλά άρθρα και σ’ αυτά τα οποία υπαινίσσεστε και που είναι πράγματι ανοιχτά ζητήματα και μπορούμε να τα συζητήσουμε. Αυτή είναι η διαδικασία. 
Το ότι επέλεξα να το πάω με την κατ’ άρθρο συζήτηση, το έκανα για τους όρους που σας ανέφερα για να υπάρχει μια καλύτερη επεξεργασία και κατά το δυνατόν να ακουστούν όλες οι απόψεις στη Βουλή, ούτως ώστε να έχουμε ένα καλύτερο νομοθέτημα. Αλλά δεν μπορούσα να το κάνω πριν εγώ, διότι ακυρώνω την επιτροπή. Ποια επιτροπή; Αυτή που ο νομοθέτης όρισε. Αυτό για να το ξεκαθαρίσουμε. 
Όσον αφορά το θέμα των πλειστηριασμών πρέπει να σας πω ότι το σύστημα του αντικειμενικού προσδιορισμού του πλειστηριασμού διατηρείται μέχρι το 2015. Μέσα στο 2015 προβλέπεται να βρεθεί με τη συνεργασία των συναρμόδιων Υπουργείων Ανάπτυξης και Οικονομικών ένα αντικειμενικό σύστημα προσδιορισμού της εμπορικής αξίας. Γιατί αυτή είναι η αξία η οποία πρέπει να υπάρχει για τον προσδιορισμό της αξίας ενός ακινήτου, όπως σε όλες τις ευρωπαϊκές χώρες. Μέχρι να γίνει αυτό θα υπάρχει η αντικειμενική αξία η οποία είναι μέχρι σήμερα. Σήμερα ο κώδικας πολιτικής δικονομίας θεσπίζει την αντικειμενική αξία και αυτή θα παραμείνει. Άρα δεν υπάρχει κανένα πρόβλημα ανησυχίας. 
Όσον αφορά το ύψος της τιμής της πρώτης προσφοράς, παραμένει στα 2/3. Παρ’ όλο που είχαμε πιέσεις να μειώσουμε το ποσοστό, παραμένει στα 2/3. Εάν μετά τον πρώτο πλειστηριασμό δεν επιτευχθεί πλειστηρίασμα που να είναι στα 2/3 και πάνω της εμπορικής αξίας τότε μπορούμε να πάμε στο 1/2. Αλλά σε κάθε περίπτωση οποιοσδήποτε πλειοδότης με την κλειστή προσφορά την οποία κάνει, μπορεί να ανεβάσει το αντίτιμο του ακινήτου. Για παράδειγμα, μπορεί να προσδιορίζεται σε 20 εκατομμύρια ευρώ και να το πάει 21 εκατομμύρια ή 22 εκατομμύρια. Δεν τον εμποδίζει κανείς. Πολύ περισσότερο δεν εμποδίζεται και ο οφειλέτης μόνος του να βρει αγοραστή με υψηλότερο τίμημα από ό,τι αναφέρεται στην κατασχετήρια έκθεση και στο πρόγραμμα πλειστηριασμού. Συνεπώς και εξ αυτού του λόγου δεν υπάρχει κανένα πρόβλημα, όπως επίσης και για την πρώτη κατοικία δεν υπάρχει κανένα πρόβλημα. Το έχουμε πει κατ’ επανάληψη. Δεν χρειάζεται να το επαναλάβουμε. 
Όσον αφορά τη συντόμευση των προθεσμιών, εκεί πράγματι έχετε δίκιο. Συντομεύονται οι προθεσμίες των πλειστηριασμών. Τι γίνεται όμως; Μέχρι τώρα κάθε πράξη της αναγκαστικής εκτελέσεως δικαιολογούσε και μία ανεξάρτητη ανακοπή. Αυτό δημιουργούσε ένα τεράστιο πρόβλημα όσον αφορά την επιτάχυνση των δικών. Πολλές φορές η εκτελεστική δίκη διαρκούσε πολύ περισσότερο από τη διαγνωστική δίκη, μέχρι να διαγνωστεί η διαφορά. Έτσι για κάθε πράξη της αναγκαστικής εκτέλεσης είπαμε αντί να έχουμε μία ανακοπή -δηλαδή μία προσβολή της πράξεως- αλλά και για να μη γίνονται καταχρήσεις, να μαζεύονται όλες σε ένα δικόγραφο και πριν από τον πλειστηριασμό να προστατεύονται τα συμφέροντα του οφειλέτη και του δανειστή. Να γίνονται οι ανακοπές με ένα δικόγραφο όπου θα υπάρχουν όλες οι αντιρρήσεις και μια δεύτερη ανακοπή-αντιρρήσεις μετά τον πλειστηριασμό για ακυρότητες του πλειστηριασμού. Με αυτόν τον τρόπο και τα λεγόμενα «κοράκια» περιορίζονται -γιατί είναι κλειστές οι προσφορές- και γίνεται συντόμευση της εκτελεστικής δίκης. 
Όσον αφορά τα άλλα ζητήματα που αφορούν το εμμάρτυρο μέσο που υπαινιχθήκατε, αυτά θα τα πούμε στη Βουλή, στην επιτροπή. Ό,τι αποφασίσει η Βουλή, αυτό θα γίνει. Το Υπουργείο είναι ανοιχτό στον διάλογο, να τα συζητήσουμε όλα τα ζητήματα και αν η Βουλή πει πώς πρέπει να γίνει, τι παρεμβάσεις θα κάνουμε σε ένα τέτοιο θεσμικό νομοθέτημα, είμαστε υποχρεωμένοι να ακολουθήσουμε τις απόψεις των Βουλευτών αφού ακούσουμε και τους φορείς. 
Ευχαριστώ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κύριε συνάδελφε, έχετε τον λόγο.</ChairmanSpeech>
<Speech><Parlmember>ΔΗΜΗΤΡΙΟΣ ΚΟΥΚΟΥΤΣΗΣ</Parlmember>: Κύριε Υπουργέ, ουσιαστικά είπατε ότι τα κριτήρια υπολογισμού θα είναι αδιάβλητα και επιστημονικώς αποδεκτά. Αλλά μέχρι τώρα δεν ξέρουμε, δεν μας έχετε πει ποια θα είναι τα κριτήρια αυτά. Δεν θα έπρεπε να ξέρει ο κόσμος ποια θα είναι τα κριτήρια υπολογισμού;</Speech> 
<Speech><Parlmember>ΧΑΡΑΛΑΜΠΟΣ ΑΘΑΝΑΣΙΟΥ</Parlmember> (Υπουργός Δικαιοσύνης, Διαφάνειας και Ανθρωπίνων Δικαιωμάτων): Για την εμπορική αξία; Θα γίνει ένας μηχανισμός.</Speech>
<Speech><Parlmember>ΔΗΜΗΤΡΙΟΣ ΚΟΥΚΟΥΤΣΗΣ</Parlmember>: Για την εμπορική αξία. Έπρεπε οπωσδήποτε να τα γνωρίζουν αυτά. 
Δεν είναι μόνο όμως ότι συντομεύονται οι προθεσμίες. Υπάρχουν και κάποιες άλλες παράμετροι. Δηλαδή, στην αιτιολογική έκθεση το Γενικό Λογιστήριο του Κράτους αναφέρει ότι ενδέχεται με τις προτεινόμενες διατάξεις να υπάρξει απώλεια εσόδων του δημοσίου και της κοινωνικής ασφάλισης λόγω της αποδυνάμωσης των ισχυόντων μέχρι σήμερα προνομίων τους στη διαδικασία αναγκαστικής εκτέλεσης. Αυτό πάλι είναι προς όφελος των τραπεζών. 
Αναφερθήκατε στην περίπτωση του άγονου πλειστηριασμού. Μέχρι τώρα υπήρχε η δυνατότητα να διατηρηθεί η ίδια τιμή ή να υποχωρήσει μετά. Αποφάσιζε το δικαστήριο για την τιμή. Τώρα αυτόματα μας λέτε ότι στο δεύτερο πλειστηριασμό θα ανέρχεται στο μισό της αρχικής τιμής, στο ½. Έχουμε αρχικά 2/3 τα οποία μετά πέφτουν στο μισό. Δεν είναι εξευτελιστικό το ποσό πλέον; Δεν θα χάνει άδικα ο άλλος την περιουσία του; Και στο κάτω-κάτω της γραφής μ’ αυτά που θα πάρει δεν θα μπορεί να πληρώσει ούτε την τράπεζα ούτε αυτά που οφείλει. 
Υπάρχει και κάτι άλλο το οποίο άπτεται της ηθικής. Ποιο είναι αυτό; Ο ενδιαφερόμενος πλειοδότης θα μπορεί, λέει το νομοσχέδιο να επισκέπτεται το οικόπεδο. Αν είναι οικόπεδο, δεν υπάρχει πρόβλημα. Αν είναι όμως οικία κάποιου; Αν ζει ένας κακομοίρης μέσα σ’ εκείνο το σπίτι, θα πηγαίνει το «κοράκι» μέσα στο σπίτι στο οποίο έχει ο άλλος την οικογένειά του; Πού είναι η οικογένεια; Πού είναι το άσυλο; Δηλαδή, θα έχουμε κι άλλες αυτοκτονίες; Είναι ηθικό το θέμα. Άπτεται της ηθικής. 
Επίσης, θα ήθελα να σας πω ότι οι εμπορικές τιμές είναι πολύ χαμηλές. Οι αντικειμενικές αξίες ξέραμε ότι ήταν υψηλές πριν από έξι-επτά χρόνια που είχαν αποτιμηθεί. Τώρα είναι πολύ χαμηλές, οπότε ουσιαστικά στην κυριολεξία για ένα κομμάτι ψωμί θα χάνει ο κόσμος την περιουσία του. 
Σας ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Και εμείς ευχαριστούμε.
Κύριε Υπουργέ, έχετε τον λόγο.</ChairmanSpeech>
<Speech><Parlmember>ΧΑΡΑΛΑΜΠΟΣ ΑΘΑΝΑΣΙΟΥ</Parlmember> (Υπουργός Δικαιοσύνης, Διαφάνειας και Ανθρωπίνων Δικαιωμάτων): Πολύ σύντομος θα είμαι, κύριε Πρόεδρε.
Όσον αφορά στα προνόμια, είναι μια πρόταση της επιτροπής. Θα τα δούμε στη Βουλή. Προφανώς εννοείτε ποια θα είναι η κατάταξη των προνομίων: πρώτη τάξη, δεύτερη τάξη, τρίτη τάξη. Θα τα δούμε στη Βουλή. Αυτό το θέμα καθώς και τα κριτήρια είναι ανοιχτά. 
Δεύτερον, όταν τα 2/3 γίνονται 1/2 και με τον ισχύοντα κώδικα όταν αποβεί άγονος ο πρώτος πλειστηριασμός, τότε προσέφευγαν οι διάδικοι στο δικαστήριο και ήταν υποχρεωμένο το δικαστήριο να μειώσει την τιμή της πρώτης προσφοράς.</Speech>
<Speech><Parlmember>ΔΗΜΗΤΡΙΟΣ ΚΟΥΚΟΥΤΣΗΣ</Parlmember>: Δεν το έκανε πάντα.</Speech>
<Speech><Parlmember>ΧΑΡΑΛΑΜΠΟΣ ΑΘΑΝΑΣΙΟΥ</Parlmember> (Υπουργός Δικαιοσύνης, Διαφάνειας και Ανθρωπίνων Δικαιωμάτων): Και τώρα που γίνεται το 1/2,  δεν εμποδίζεται κανείς να δώσει μεγαλύτερη από το 1/2 ή να γίνει ένας οποιοσδήποτε προσδιορισμός. Θα είναι μεν το 1/2 για να μπορέσει να προχωρήσει ο πλειστηριασμός, αλλά δεν εμποδίζει κάποιον που ενδιαφέρεται για το ακίνητο να κάνει μια προσφορά πάνω από το 1/2. Δηλαδή, το θέμα είναι η αξία την οποία έχει για τον υποψήφιο υπερθεματιστή, η αξία του συγκεκριμένου ακινήτου αν τον ενδιαφέρει. Αλλά σε κάθε περίπτωση μπορούμε να το δούμε και στη Βουλή αυτό. 
Ως προς τις εμπορικές τιμές, πράγματι συμφωνώ ότι σήμερα είναι χαμηλές. Αυτό μας το δείχνει η αγορά. Γι’ αυτό κρατάμε τις αντικειμενικές αξίες μέχρι τέλους του 2015, ούτως ώστε να γίνει ένας μηχανισμός από τα συναρμόδια Υπουργεία Δικαιοσύνης, Ανάπτυξης και Οικονομικών που πράγματι να προσδιορίζει την αξία στην πραγματική εμπορική αξία. Κακά τα ψέματα, σε ένα συμβόλαιο δεν μπαίνει ποτέ η πραγματική αξία και ούτε είναι κριτήριο ένα συγκριτικό στοιχείο που υπάρχει σε ένα διπλανό ακίνητο. Ξέρουμε πολύ καλά ότι για λόγους φορολογικούς βάζουν μικρότερες τιμές. 
Όλα αυτά πρέπει να εξασφαλιστούν για τον ιδιοκτήτη οφειλέτη του ακινήτου, ούτως ώστε να μη γίνονται καταχρήσεις και να μπορέσουμε να πετύχουμε τη μεγαλύτερη δυνατή προστασία.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Η δεύτερη με αριθμό 311/25-11-2014 επίκαιρη ερώτηση πρώτου κύκλου της Βουλευτού Ηλείας του Συνασπισμού Ριζοσπαστικής Αριστεράς κ. Ευσταθίας (Έφης) Γεωργοπούλου – Σαλτάρη προς τον Υπουργό Πολιτισμού και Αθλητισμού, σχετικά με το χρονοδιάγραμμα έναρξης της λειτουργίας του Εθνικού Μουσείου Σύγχρονης Τέχνης, δεν θα συζητηθεί λόγω κωλύματος του κυρίου Υπουργού και διαγράφεται.
ΕΥΣΤΑΘΙΑ ΓΕΩΡΓΟΠΟΥΛΟΥ - ΣΑΛΤΑΡΗ: Κύριε Πρόεδρε, μπορώ να έχω τον λόγο;</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Παρακαλώ, έχετε τον λόγο για μισό λεπτό.
ΕΥΣΤΑΘΙΑ ΓΕΩΡΓΟΠΟΥΛΟΥ - ΣΑΛΤΑΡΗ: Ευχαριστώ, κύριε Πρόεδρε.
Επειδή εγώ σέβομαι τον κοινοβουλευτικό έλεγχο, θα περίμενα, αν ο Υπουργός είχε σήμερα σοβαρό κώλυμα, να ήταν εδώ η Υφυπουργός, κ. Γκερέκου. 
Κύριε Πρόεδρε, η ηγεσία του Υπουργείου τις τελευταίες μέρες με αλλεπάλληλα ΦΕΚ έχει ανακαλέσει την επί δεκαπέντε χρόνια διευθύντρια του μουσείου -μιλάμε για το Εθνικό Μουσείο Σύγχρονης Τέχνης, καθώς και το Διοικητικό Συμβούλιο- με θητεία μόλις δέκα μηνών. Φτάνοντας στην τελική ευθεία να ανοίξει το μουσείο, καρατομείται η κ. Καφέτση γιατί δεν είναι αρεστή σε κάποιους που θέλουν το μουσείο να έρθει στα δικά τους μέτρα. 
Είναι θέμα ηθικό, πολιτικό και οικονομικό, γιατί αφορά έργο προϋπολογισμού πάνω από 34 εκατομμύρια ευρώ. Αφορά πολύ σεβαστά ποσά ως εγγυήσεις που δεν έχουν εκταμιευτεί από το Υπουργείο για χαμένες δωρεές και αν δεν τοποθετηθεί ο Υπουργός είναι πολιτικά εκτεθειμένος. Το ότι δεν ήρθε εδώ σήμερα η κυρία Υφυπουργός, η οποία είχε δηλώσει πριν από μέρες ότι δεν τίθεται θέμα ανάκλησης της κ. Καφέτση, σημαίνει ότι υπάρχει διάσταση μεταξύ των δύο φορέων ιεραρχίας του Υπουργείου.
Θα επανέλθουμε με επανακατάθεση της επίκαιρης ερώτησης για να πληροφορηθούν οι πάντες τις προθέσεις του Υπουργείο για το άνοιγμα του μουσείου. Και ζητάμε να παραμείνει στη θέση της η κ. Καφέτση, γιατί σε διαφορετική περίπτωση το μουσείο θα οδηγηθεί σε νέες περιπέτειες και καθυστερήσεις. 
Ευχαριστώ πολύ.</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε.
Συνεχίζουμε με την πρώτη με αριθμό 322/25-11-2014 επίκαιρη ερώτηση πρώτου κύκλου του Βουλευτή Δωδεκανήσου της Νέας Δημοκρατίας κ. Εμμανουήλ Κόνσολα προς τον Υπουργό Υποδομών, Μεταφορών και Δικτύων, σχετικά με τα ζητήματα που εγείρονται από την παραχώρηση σε ιδιώτες των μεγάλων περιφερειακών αεροδρομίων.
Αγαπητέ κύριε συνάδελφε, έχετε τον λόγο.</ChairmanSpeech>
<Speech><Parlmember>ΕΜΜΑΝΟΥΗΛ ΚΟΝΣΟΛΑΣ</Parlmember>: Ευχαριστώ, κύριε Πρόεδρε.
Ευχαριστώ, κύριε Υπουργέ, για την παρουσία σας σήμερα εδώ για ένα πολύ σημαντικό θέμα. Απ’ ό,τι γνωρίζετε κατατέθηκε στην Εθνική Αντιπροσωπεία και σχετική ερώτηση. Βέβαια, υπήρχαν οι εξελίξεις που γνωρίζουμε όλοι σχετικά με την αξιοποίηση των περιφερειακών αεροδρομίων και άλλων και απ’ ό,τι γνωρίζετε έχει ολοκληρωθεί η διαγωνιστική διαδικασία για την κατοχύρωση της εμπορικής εκμετάλλευσης των δεκατεσσάρων περιφερειακών αεροδρομίων της χώρας. 
Το ζήτημα, όμως, είναι σήμερα, με την ευκαιρία της ερώτησης αυτής, να απαντηθούν και κάποια ερωτήματα για τα οποία ακόμα χρειάζεται να καταθέσετε και να αποσαφηνίσετε στο πλαίσιο αυτής της συζήτησης, αφού για μας η λειτουργία των περιφερειακών αεροδρομίων και η λειτουργία μάλιστα κεντρικών αεροδρομίων όπως της Ρόδου και της Κω, αποτελεί βασικό συστατικό στοιχείο της ανάπτυξης στην περιοχή, καθώς αποτελούν σημαντικά αεροδρόμια για τη χώρα και μάλιστα σε μια περίοδο που ο τουρισμός είναι προτεραιότητα στο πλαίσιο της αναπτυξιακής πολιτικής της. 
Γνωρίζετε, κύριε Υπουργέ, ότι τα χαμηλά και ανταγωνιστικά τέλη είναι αυτά που κάνουν ελκυστικό έναν τουριστικό προορισμό στις αεροπορικές εταιρείες, στους tour operators και συνδέονται με την τιμή του εισιτηρίου και φυσικά με το συνολικό κόστος των πακέτων των διακοπών. 
Η ιδιωτικοποίηση των περιφερειακών αεροδρομίων συνδέεται άρρηκτα με αυτό το ζήτημα που προαναφέραμε και αν υπάρξει αύξηση τελών είναι βέβαιο ότι το κόστος θα μετακυλήσει στην τιμή του εισιτηρίου και άμεσα στην ανταγωνιστικότητα του τουριστικού μας προϊόντος. 
Κατά συνέπεια θα πρέπει να έχουμε, αν δεν έχετε κι εσείς αντίρρηση, κύριε Υπουργέ -γιατί ξέρω την ευαισθησία σας- κάποια εχέγγυα σε αυτήν τη συμφωνία της αξιοποίησης των δεκατεσσάρων περιφερειακών αεροδρομίων, ιδιαίτερα εκείνων της Ρόδου και της Κω, γιατί αν θα υπάρξει μια πολιτική τόνωσης κι ανταγωνιστικότητας των αεροδρομίων που μεταφράζεται σε ενίσχυση της ελκυστικότητάς τους για τις αεροπορικές εταιρείες και τις πτήσεις τσάρτερ, θα πρέπει να συμπεριλαμβάνεται κάτι τέτοιο στο σχέδιο σύμβασης που θα κατατεθεί για έγκριση από το Ελεγκτικό Συνέδριο και ακολούθως στη Βουλή.
Υπάρχει και μια άλλη παράμετρος, κύριε Υπουργέ, η οποία αφορά τα αεροδρόμια μικρών νησιών. Πρέπει να διασφαλιστεί, απ’ ό,τι γνωρίζετε, η βιωσιμότητά τους αλλά και η εκτέλεση αναπτυξιακών έργων σε ό,τι αφορά έργα συντήρησης και λειτουργίας τους. 
Το ζητούμενο είναι αν θα μπορέσουμε να πλαισιώσουμε σε αυτήν τη σύμβαση αυτά τα ζητήματα. Ξέρετε ότι έχουμε καταθέσει μία ερώτηση σχετικά με τέλη -και κυρίως τα ανταποδοτικά- τα οποία θα έπρεπε να είχαν τα αεροδρόμια αυτά από το σπατόσημο. Άρα πού πήγαν τα χρήματα αυτά σε ό,τι αφορά τα ανταποδοτικά τέλη; 
Μάλιστα, κύριε Υπουργέ, θα πρέπει να δούμε εδώ τα σχετικά ειδικά τέλη προς τους δήμους, ιδιαίτερα των μικρών νησιών, στα οποία παραχωρείται η εμπορική εκμετάλλευση του αεροδρομίου στο πλαίσιο αυτής της σύμβασης.
Να δούμε, λοιπόν, εάν στο πλαίσιο αυτό έχουμε ανταποδοτικά και ιδιαίτερα σε περιοχές, όπως για παράδειγμα το Παραδείσι της Ρόδου που είναι μέσα στο αεροδρόμιο σε αστικό ιστό της Ρόδου και αν θα δώσουμε τη δυνατότητα και σε αυτές τις περιοχές να έχουμε ενισχυτικά στοιχεία από τη σύμβαση.
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κύριε Υπουργέ, έχετε τον λόγο.</ChairmanSpeech>
<Speech><Parlmember>ΜΙΧΑΗΛ ΧΡΥΣΟΧΟΪΔΗΣ</Parlmember> (Υπουργός Υποδομών, Μεταφορών και Δικτύων): Ευχαριστώ, κύριε Πρόεδρε.
Κύριε συνάδελφε, ευχαριστώ για την ερώτησή σας. Τα ερωτήματα είναι εύλογα και εύστοχα και θα απαντήσω και εγώ πάρα πολύ συγκεκριμένα, θέλοντας να ξεκινήσω από το γεγονός ότι το τελευταίο καλοκαίρι ήμουν επανειλημμένα πολλά Σάββατα -και έχει σημασία ότι ήμουν ημέρα Σάββατο- στο αεροδρόμιο της Ρόδου, παρακολουθώντας την υπεράνθρωπη προσπάθεια που έκαναν οι άνθρωποι να λειτουργήσει το αεροδρόμιο κάτω από συνθήκες εξαιρετικά δύσκολες. Πολλές φορές θα έλεγα ότι αυτές οι συνθήκες ήταν τόσο δύσκολες που οι προσπάθειες ήταν πάρα πολύ μεγάλες. Γι’ αυτό βρισκόμουν και εγώ εκεί για να ενθαρρύνω τους ανθρώπους, αλλά ταυτόχρονα για να φτιάξουμε κάποιες προσωρινές υποδομές για να απορροφήσουμε πολλές φορές πενήντα, πενήντα πέντε χιλιάδες επισκέπτες σε μία ημέρα.
Θέλω, λοιπόν, να σας πω ότι αυτήν τη στιγμή μετά από αυτόν το διαγωνισμό που έγινε έχουμε δύο πράγματα. Το ένα είναι ότι τα αεροδρόμια μας παραμένουν ανταγωνιστικά και ο τουρισμός δεν θα θιγεί και το δεύτερο είναι το θέμα που θέσατε ότι θα υπάρξει μέριμνα μέσω του ειδικού τέλους στο εισιτήριο για τη λειτουργία και συντήρηση των μικρών αεροδρομίων της χώρας, των είκοσι δύο αεροδρομίων, τα οποία δεν εκχωρούνται σε ιδιώτες.
Θέλω, λοιπόν, να σας πω πολύ συγκεκριμένα πράγματα. Πρώτον, όπως ορίζει η σύμβαση παραχώρησης, οι χρεώσεις των περιφερειακών αεροδρομίων θα είναι 13 ευρώ ανά αναχωρούντα επιβάτη -σήμερα είναι 12,7 ευρώ- έως την αποπεράτωση των έργων αναβάθμισης οι επενδύσεις δηλαδή που υποχρεούνται να κάνουν οι παραχωρησιούχοι μέσα σε σαράντα οκτώ μήνες, σε τέσσερα χρόνια. Στη συνέχεια, αφού ολοκληρωθούν οι επενδύσεις θα ανέρχεται το ανώτατο όριο χρεώσεων σε 18,5 ευρώ ανά αναχωρούντα επιβάτη. Αυτό δεν υπολογίστηκε τυχαία, αλλά με βάση ανάλογες χρεώσεις και κρατήσεις που γίνονται σε αντίστοιχα ανταγωνιστικά αεροδρόμια της περιοχής είτε αυτά ανήκουν στην Ισπανία είτε στην Ιταλία είτε στη γειτονική Τουρκία. 
Δεύτερον, το τέλος εκσυγχρονισμού αεροδρομίων για τα μικρά αεροδρόμια σήμερα είναι 12 ευρώ ανά αναχωρούντα επιβάτη εντός Ευρωπαϊκής Ένωσης και 22 ευρώ για τρίτες χώρες, όπως ξέρετε. Τροποποιείται, λοιπόν, αμέσως σε 12 ευρώ ανεξαρτήτως προορισμού έως τον Οκτώβριο του 2024, έτσι ώστε να είναι ανταγωνιστικά και να μπορούν οι κάτοικοι της κάθε περιοχής…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Κύριε Πρόεδρε, αν έχετε την καλοσύνη να μου δώσετε λίγο χρόνο ακόμα.
Μετά τον Οκτώβριο του 2024, μετά από δέκα χρόνια δηλαδή, το τέλος εκσυγχρονισμού του αεροδρομίου θα είναι στα 3 ευρώ ανά επιβάτη. Αυτό σημαίνει πλέον ότι θα έχουμε ολοκληρώσει τις υποδομές εκεί και θα υπάρχει ανταγωνιστικότητα για να εξυπηρετούν και τους κατοίκους των νησιών και τους επισκέπτες.
Συνεπώς έχουμε ανταγωνιστικότητα περιφερειακών αεροδρομίων, έχουμε απαγόρευση των αυξήσεων στις χρεώσεις πριν την αναβάθμιση των αεροδρομίων και τέλος διασφαλίζεται η δυνατότητα αναβάθμισης των υποδομών στα μικρά αεροδρόμια.
Θέτετε και ένα άλλο ζήτημα στην ερώτησή σας, το ζήτημα του αεροδρομίου «Ελευθέριος Βενιζέλος», του κεντρικού αεροδρομίου της χώρας. Πρέπει να σας πω ότι δεν συμφωνώ με τη λογική που κυριαρχεί ότι το «Ελευθέριος Βενιζέλος» είναι ακριβό αεροδρόμιο. Με ποια κριτήρια αναρωτιέμαι; Συγκριτικά με τα άλλα κεντρικά αεροδρόμια της Ευρώπης; Σχετικά με την ποιότητα των υπηρεσιών που προσφέρει σε εταιρείες και επιβάτες; Τότε γιατί έχουμε αύξηση του τουρισμού;
Φέτος έχουμε αύξηση στο αεροδρόμιο «Ελευθέριος Βενιζέλος» 21%. Αυτό σημαίνει ότι το αεροδρόμιο λειτουργεί επιτυχημένα, απασχολεί πέριξ τριακόσιες επιχειρήσεις, χιλιάδες εργαζόμενους, ένα κέντρο απασχόλησης καλών πρακτικών, πυρήνες προστιθέμενης αξίας στην αλυσίδα αξίας των υποδομών. 
Συνεπώς εδώ στο αεροδρόμιο, παράγουμε αξία, απασχόληση και ανάπτυξη και αυτό, δυστυχώς, είναι το σπάνιο στη χώρα μας. Τι είναι, λοιπόν, ακριβό; Πότε η ποιότητα είναι φθηνή; Πολλές φορές πέφτουμε κι εμείς στην παγίδα της φτήνιας των επιχειρημάτων και ό,τι καλό έχουμε το ευτελίζουμε. 
Η άποψή μου είναι να φτιάξουμε πολλά βελτιωμένα αεροδρόμια σαν το «Ελευθέριος Βενιζέλος», γιατί τώρα έχουμε τη γνώση και την πείρα που μας χάρισε ακριβώς αυτό το αεροδρόμιο και να κάνουμε το κάθε περιφερειακό αεροδρόμιο σαν ένα σημαντικό παραγωγικό κεφάλαιο για την κάθε περιοχή. Αν απαξιώνουμε ό,τι καλό έχουμε, τότε αναρωτιέμαι πώς θα βγούμε από τον κύκλο της ύφεσης. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 
 Άκουσα ορισμένες αντιδράσεις από κόμματα της Αντιπολίτευσης για την παραχώρηση των αεροδρομίων. Δεν είναι άλλη άποψη και φιλοσοφία. Είναι, απλώς, κατά τη γνώμη μου, ένας ξεκάθαρος βιασμός της κοινής λογικής, της πραγματικότητας. Σας είπα, έχω πάει στα περισσότερα περιφερειακά αεροδρόμια. Δεν μπορούμε να συνεχίσουμε να λειτουργούμε έτσι. Χρειάζεται μισό δισεκατομμύριο περίπου για να φτιάξουμε όλες αυτές τις υποδομές και αναρωτιέμαι πού θα βρεθούν αυτοί οι πόροι κι αν θα συνεχίσουμε, δεχόμενοι εκατομμύρια κάθε χρόνο όλο και περισσότερα, έχοντας αυτές τις υποδομές. 
Νομίζω ότι αυτή η λογική δεν εξυπηρετεί κανένα συμφέρον, ούτε το συμφέρον της πατρίδας ούτε των εργαζομένων ούτε της απασχόλησης και σημαντικό στοιχείο είναι ο διαγωνισμός που έγινε. 
Άρα, λοιπόν, έχουμε –και κλείνω, κύριε Πρόεδρε- εγγυημένο τίμημα 2,4 δισεκατομμύρια. Του χρόνου ο προϋπολογισμός της χώρας θα εμπλουτιστεί με τα νούμερα, τα οποία σας αναφέρω και τα ανέφερε πριν λίγες ημέρες ο κ. Χαρδούβελης. Εγγυημένο, λοιπόν, τίμημα 2,4 δισεκατομμύρια, το οποίο περιλαμβάνει εφάπαξ 1 δισεκατομμύριο 234 εκατομμύρια, ετήσια μισθώματα συνόλου άνω των 1,2 δισεκατομμυρίων, μίσθωμα δηλαδή 22,9 εκατομμύρια ετησίως για σαράντα χρόνια μαζί με τον πληθωρισμό, μεταβλητό τίμημα εκτιμώμενο σε 5 δισεκατομμύρια ευρώ, επενδύσεις 1,4 δισεκατομμυρίων ευρώ -επιπλέον έσοδα όλα αυτά για το δημόσιο- συν φόρο εισοδήματος 2,5 δισεκατομμύρια και άλλα τέλη υπέρ ΥΠΑ κ.λπ. 1,2. 
Οφέλη: Διασφαλίζονται έσοδα 11 δισεκατομμύρια ευρώ τα επόμενα σαράντα χρόνια από τα οποία τα 1,2 δισεκατομμύρια είναι άμεσα στον προϋπολογισμό, εξασφαλίζονται άμεσα, σε σαράντα οκτώ μήνες από την ημέρα που θα υπογραφεί η σύμβαση των υποδομών, οι οποίες θα βελτιώσουν σημαντικά τα αεροδρόμιά μας. Οι επενδυτές είναι βέβαιο ότι θα τρέξουν να φέρουν επισκέπτες για να γίνουν κερδοφόρα τα αεροδρόμια και συνεπώς με δεδομένο ότι οι χρεώσεις θα είναι σταθερές, πιστεύω ότι αυτό το οποίο έγινε με τα περιφερειακά αεροδρόμια, πρέπει να αποτελέσει κι έναν οδηγό για τις πρακτικές μας από δω και πέρα, σε ό,τι αφορά την αξιοποίηση των δημοσίων υποδομών. 
Ευχαριστώ, κύριε Πρόεδρε.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ο κ. Εμμανουήλ Κόνσολας έχει τον λόγο.</ChairmanSpeech> 
<Speech><Parlmember>ΕΜΜΑΝΟΥΗΛ ΚΟΝΣΟΛΑΣ</Parlmember>: Ευχαριστώ, κύριε Πρόεδρε, κύριε Υπουργέ. 
Πρέπει να ομολογήσουμε, κύριε Πρόεδρε ότι ο Υπουργός Υποδομών, Μεταφορών και Δικτύων, κ. Χρυσοχοΐδης  πράγματι έχει έρθει πυκνές συχνές φορές στη Δωδεκάνησο, στο πλαίσιο της εποπτείας του για την εξέλιξη αυτών των προκηρύξεων, αλλά, κυρίως να καταγράψει αυτές τις ελλείψεις που έχουν τα περιφερειακά αεροδρόμια αλλά και τα κεντρικά της Δωδεκανήσου, Ρόδος και Κως.
Κύριε Υπουργέ, γνωρίζετε πολύ καλά, επίσης, ότι έχουμε ένα κακό παρελθόν σε ό,τι αφορά την είσπραξη του σπατόσημου. Όπως σας είπα έχουμε καταθέσει μία ερώτηση και ακόμα δεν έχει δοθεί μία απάντηση. Είναι διαρκής ο πόθος των Δωδεκανησίων να γνωρίζουν πού πήγαν αυτά τα χρήματα και γιατί δεν πήγαν σε ανταποδοτικά οφέλη. Είναι χαρακτηριστικό να πούμε, κύριε Πρόεδρε, ότι στο αεροδρόμιο της Κω διακινούνται δύο και πλέον εκατομμύρια επιβάτες το χρόνο και τερματικοί σταθμοί δεν υπάρχουν για την εξυπηρέτηση των επιβατών, σήμερα το 2014.
Άρα, για εμένα, προκύπτει ένα ερώτημα: Πώς θα διασφαλιστούν και τώρα με τη νέα σύμβαση, αυτές οι δεσμεύσεις –στις οποίες πολύ σωστά είχατε αναφερθεί πριν- και κυρίως σε ποιο βαθμό τα μικρά αεροδρόμια που παραμένουν υπό κρατικό έλεγχο -η εκτέλεση των αναγκαίων έργων και η χρηματοδότηση των άγονων αεροπορικών γραμμών είναι ζήτημα επιβίωσης στα μικρά νησιά- θα μπορέσουν στην προοπτική του χρόνου να συνεχίσουν αυτήν τη λειτουργία. 
Ένα δεύτερο στοιχείο που προκύπτει είναι αυτό που αναφέραμε και πριν, κύριε Υπουργέ, δηλαδή το ειδικό τέλος στους δήμους, ιδιαίτερα των νησιών στα οποία παραχωρείται η εμπορική εκμετάλλευση του αεροδρομίου. Πρόκειται για ένα τέλος το οποίο είναι, όχι πολυτέλεια, αλλά προϋπόθεση επιβίωσης του ίδιου του τόπου στο πλαίσιο μιας αναπτυξιακής στρατηγικής. Τα τέλη αυτά θα μπορούσαν να είχαν δοθεί για την προβολή και τη διαφήμιση του τουρισμού και της περιοχής ιδιαίτερα. 
Επιπρόσθετα, θέλω να σας τονίσω για άλλη μια φορά ότι στη σύμβαση πρέπει να προβλέψουμε σε εκείνες τις κατοικημένες περιοχές που γειτνιάζουν με μεγάλα αεροδρόμια, όπως είναι οι πρώην κοινότητες και δήμοι του δήμου Πεταλουδών και Καμείρου στη Ρόδο, να δώσουμε μια περαιτέρω ώθηση, γιατί υπάρχουν οχλούσες δράσεις σημαντικές. 
Κύριε Υπουργέ, κατά την άποψή μας πρέπει να δούμε ξανά, για άλλη μια φορά, τη Δωδεκάνησο και τα αεροδρόμιά της με ιδιαίτερη ματιά. Είναι γεγονός ότι για την υλοποίηση των επενδύσεων ύψους 1,5 δισεκατομμυρίων ευρώ περίπου παραμένει το ζήτημα των τελών και πρέπει να το ξεκαθαρίσουμε. 
Επίσης, πρέπει να πούμε ότι προτείνουμε στο πλαίσιο της στρατηγικής μια εποπτεύουσα αρχή, αν και εσείς δεν έχετε αντίρρηση, από την πλευρά του ελληνικού δημοσίου, που θα ελέγχει αυτήν τη σύμβαση. Είναι πολύ σημαντικό για εμάς να υπάρχει τήρηση προς τους πολίτες, ως προς τη δέσμευση της πολιτείας, και να υπάρχουν διασφαλιστικές δικλείδες για τα χαμηλά και τα ανταγωνιστικά τέλη στα αεροδρόμια των μικρών νησιών αλλά και της Ρόδου και της Κω. 
Πρέπει να σας θυμίσω, για παράδειγμα, ότι τη θερινή περίοδο ένας επιβάτης για να έρθει από την Κω στην Αθήνα, με επιστροφή, χρειάζεται πάνω από 300 ευρώ. Άρα αυτό δεν πρέπει να το προσπεράσουμε, κύριε Υπουργέ. 
Εκτιμώ ότι όλα αυτά θα μπορούν να ενταχθούν στο ίδιο σχέδιο σύμβασης και κυρίως να γίνει ξεκάθαρο πού θα διατίθεται το ειδικό τέλος που προανέφερα, γιατί έχουμε το κακό προηγούμενο με το σπατόσημο. 
Φυσικά είναι σημαντικό να παραμείνει αυτό που είπατε. Δηλαδή, το ειδικό τέλος να μη γίνει μεγαλύτερο από 14,5 ευρώ, όπως ισχύει μέχρι σήμερα, στο μέλλον. Επίσης, οι νέες υποδομές πρέπει να ολοκληρωθούν ως επενδύσεις στα τέσσερα χρόνια, όπως προβλέπεται, γιατί είναι προϋπόθεση, όπως είπατε και εσείς, εύρυθμης αλλά και ανταγωνιστικής λειτουργίας και μάλιστα σε μία περιοχή που γεωπολιτικά και γεωφυσικά γειτνιάζει με μία χώρα η οποία έχει προωθητικό τουρισμό και μάλιστα στο πλαίσιο των αεροδρομίων της.
Σας ευχαριστώ.</Speech>  
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κι εμείς ευχαριστούμε. 
Κύριε Υπουργέ, έχετε τον λόγο.</ChairmanSpeech> 
<Speech><Parlmember>ΜΙΧΑΗΛ ΧΡΥΣΟΧΟΪΔΗΣ</Parlmember> (Υπουργός Υποδομών, Μεταφορών και Δικτύων): Ευχαριστώ, κύριε Πρόεδρε.
Έχετε δίκιο. Συμφωνώ απόλυτα, κύριε συνάδελφε. Οι κρατήσεις, οι χρεώσεις και όλοι οι φόροι ανά επιβάτη είναι σταθεροί και προβλέπονται από τη σύμβαση, έτσι ώστε να μην υπάρχει καμμία δυνατότητα παραβίασής ή παράκαμψής τους. 
Επίσης, είναι προφανές ότι η κρατική εταιρεία η οποία θα αναλάβει τη διαχείριση των είκοσι δύο αεροδρομίων θα φροντίσει -γιατί προβλέπεται μέσα στο νόμο που ψηφίστηκε πριν από δύο χρόνια περίπου- για τη βελτίωση των συνθηκών λειτουργίας και ανταγωνιστικότητας των μικρών περιφερειακών αεροδρομίων. 
Τέλος, δεν έχει κανένας παραχωρησιούχους επιχειρηματίας λόγο να αυξήσει, πέρα από τα προβλεπόμενα ή ακόμα και στα προβλεπόμενα 18,5 ευρώ περίπου, τα τέλη, διότι θέλει να είναι ανταγωνιστικός. Είναι προφανές, λοιπόν, ότι θα κάνει ό,τι είναι δυνατόν να έχει καλύτερες υποδομές, να προσφέρει καλύτερες υπηρεσίες και να έχει μικρότερες τιμές. 
Εγώ επαναλαμβάνω ότι αυτό είναι ένα πολύ καλό παράδειγμα και είναι ένας πήχης που βάλαμε ψηλά και πρέπει να τον κρατήσουμε. Είμαστε αγωνιστές, είμαστε πρωταθλητές στον τομέα αυτό. Πιστεύω ότι δεν πρέπει να επιμένουμε να είμαστε μισοκακόμοιροι και μίζερα παιδιά της «ψωροκώσταινας», να ζηλεύουμε δηλαδή τα καλά των άλλων και να τους απαξιώνουμε κομπλεξικά και επειδή φοβόμαστε πως δεν μπορούμε να τους συναγωνιστούμε. 
Πιστεύω ότι δεν πρέπει να είμαστε πια με αυτήν την Ελλάδα. Αξίζουμε περισσότερα. Είμαστε πολύ καλύτεροι από όσο νομίζουν μερικοί. 
Ευχαριστώ πολύ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κι εμείς ευχαριστούμε. 
Συνεχίζουμε με την πρώτη με αριθμό 323/25-11-2014 επίκαιρη ερώτηση του Βουλευτή Αρκαδίας της Νέας Δημοκρατίας κ. Ανδρέα Λυκουρέντζου προς τον Υπουργό Υποδομών, Μεταφορών και Δικτύων, σχετικά με τον τρόπο χρηματοδότησης του έργου «Βυτίνας-Αρχαίας Ολυμπίας και της παράκαμψης Λαγκαδίων» και το χρονοδιάγραμμα κατασκευής του. 
Αγαπητέ Ανδρέα, χρόνια πολλά. Έχετε τον λόγο.</ChairmanSpeech> 
<Speech><Parlmember>ΑΝΔΡΕΑΣ ΛΥΚΟΥΡΕΝΤΖΟΣ</Parlmember>: Ευχαριστώ, κύριε Πρόεδρε, και για τις ευχές σας και για τον λόγο που μου δίνετε. 
Κύριε Υπουργέ, σας ευχαριστώ, επίσης, για την παρουσία σας εδώ. Είναι ένα θέμα που συζητάμε για δεύτερη φορά επί θητείας σας και μάλιστα, στην προηγούμενη συζήτησή μας, με παροτρύνατε να καταθέσω νέα ερώτηση. 
Ο εθνικός δρόμος Βυτίνα- Παράκαμψη Λαγκαδίων-Αρχαία Ολυμπία, ενδιαφέρει όλη τη Γορτυνία. Ήδη, το υφιστάμενο εθνικό μας δίκτυο αντιμετωπίζει προβλήματα και αποτελεί έναν ανασχετικό παράγοντα για την επισκεψιμότητα του τόπου μας και ιδιαίτερα για τους κατοίκους του Δήμου Γορτυνίας, μιας ορεινής περιοχής. 
Υπάρχει η μελέτη αξίας 3.000.000 από την προηγούμενη κυβέρνηση, με Υπουργό τον κ. Σουφλιά. Δεν γνωρίζουμε με λεπτομέρειες τα αποτελέσματά της. Διατυπώνονται αντιρρήσεις γι’ αυτήν τη μελέτη από τους κατοίκους της περιοχής, από τους ανθρώπους που αναμένεται να επωφεληθούν. Χρειάζεται εδώ μία ενημέρωση. 
Επίσης, δεν έχει εξηγηθεί δημοσίως πώς θα χρηματοδοτηθεί το έργο, από ποιο ταμείο, με ποιες διαδικασίες, ποιο είναι το χρονοδιάγραμμα, δηλαδή, ποιες είναι οι διαδικασίες για να αναδειχθεί ο ανάδοχος, ποια μελέτη θα εφαρμοστεί. Είναι ζητήματα που απασχολούν. 
Γνωρίζετε ότι όλοι οι τοπικοί φορείς, ο δήμαρχος και η περιφέρεια, βεβαίως αλλά και οι σύλλογοι της Γορτυνίας, η Εφημερίδα «ΓΟΡΤΥΝΙΑ», του κ. Καλύβα, που έχει ως «σημαία» το θέμα –θα καταθέσω στη δευτερολογία μου και ένα αντίγραφο, για να ενημερωθείτε πληρέστερα- αγωνιούν και απαιτούν την υλοποίηση αυτού του έργου. 
Περιμένω από εσάς, κύριε Υπουργέ, με αυτήν την ερώτηση να δώσετε συγκεκριμένες απαντήσεις, πρώτον για τη χρηματοδότηση του έργου και δεύτερον για το χρονοδιάγραμμα υλοποίησής του. 
Ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Σας ευχαριστούμε και για την ακρίβεια του χρόνου σας. 
Κύριε Υπουργέ, έχετε τον λόγο.</ChairmanSpeech> 
<Speech><Parlmember>ΜΙΧΑΗΛ ΧΡΥΣΟΧΟΪΔΗΣ</Parlmember> (Υπουργός Υποδομών, Μεταφορών και Δικτύων): Ευχαριστώ, κύριε Πρόεδρε.
Πράγματι, ενθάρρυνα τον κύριο συνάδελφο, τον κ. Λυκουρέντζο -προς τον οποίο εκφράζουμε τις ευχές μας για την ονομαστική του εορτή- να καταθέσει αυτήν την ερώτηση, γιατί πρόκειται για ένα πολύ περιπετειώδες και βασανισμένο έργο. 
Θα ήθελα, λοιπόν, να κάνω μια μικρή αναδρομή, κύριε συνάδελφε και να πω ότι εδώ έχουμε δύο συμβάσεις μελετών, που αφορούν δύο υποτμήματα. Το ένα είναι το τμήμα Λούβρος-Τριποταμιά-Κόμβος Ηραίας, δεκαέξι χιλιομέτρων και η παράκαμψη Σταυροδρομίου, ενάμισι χιλιομέτρου. Ο προϋπολογισμός αυτής της μελέτης, ο οποίος σημειωτέον είναι του 2007, είναι 1.643.000 περίπου. 
Για το πρώτο υποτμήμα, δηλαδή Λούβρος-Τριποταμιά-Κόμβος Ηραίας, έχουν εγκριθεί όλες οι απαιτούμενες τεχνικές μελέτες, όπως υδραυλικά, οδοποιίες, τεχνικά κ.λπ.. Σε ό,τι αφορά τη μελέτη περιβαλλοντικών επιπτώσεων, που είναι και το κυρίαρχο ζήτημα, έχει εγκριθεί στο πλαίσιο της παλιότερης σύμβασης. Η απόφαση των περιβαλλοντικών όρων εκδόθηκε παλιά και έχει επανυποβληθεί για να εγκριθεί. Ακόμα, απαιτείται η σύνταξη των οριστικών μελετών των τεχνικών έργων, μέσω μιας νέας προκήρυξης μελέτης που θα γίνει, ύψους 500.000. 
Όσον αφορά το τμήμα Β, Παράκαμψη Σταυροδρομίου, έχει εγκριθεί το πρώτο στάδιο μελετών. Εγκρίθηκε πρόσφατα, μετά από πολύχρονη καθυστέρηση, η μελέτη περιβαλλοντικών επιπτώσεων. Έχουν υποβληθεί και θα προωθηθούν για έγκριση, απευθείας, οριστική μελέτη οδοποιίας, οριστική γεωλογική μελέτη, οριστική μελέτη αποχέτευσης και αποστράγγισης. Υπολείπεται το Κτηματολόγιο.
Η τυπική διατομή έχει μία λωρίδα ανά κατεύθυνση και το εκτιμώμενο κόστος για όλο το έργο, δηλαδή τα υποτμήματα Α΄ και Β΄, είναι 80.000.000 εκ των οποίων 9.000.000 είναι για το Β΄ υποτμήμα, δηλαδή του Σταυροδρομίου. Παράλληλα, για το εν λόγω τμήμα έχει ανατεθεί μελέτη γεωτεχνικών ερευνών, κόστους περίπου 700.000. 
Στον οδικό άξονα Τρίπολη-Βυτίνα-Αρχαία Ολυμπία, το κομμάτι για το οποίο μιλάμε, για το τμήμα της παράκαμψης Λαγκαδίων, που είπατε και εσείς, μήκους είκοσι χιλιομέτρων περίπου, ο προϋπολογισμός της μελέτης είναι 2.300.000 περίπου.
Η σύμβαση είναι από το 2009, συγκεκριμένα από τις 26-6-2009. Υποβλήθηκαν στην αρχή λύσεις οι οποίες ήταν πάρα πολύ ακριβές, για να μη σας κουράζω. Τελικώς έχουμε μια νέα χάραξη. Το μήκος του δρόμου είναι περίπου είκοσι χιλιόμετρα. Το κόστος ανέρχεται στα 65 εκατομμύρια.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Τελειώνω, κύριε Πρόεδρε.
 Έχουμε και εδώ έγκριση της μελέτης περιβαλλοντικών επιπτώσεων και λείπουν κάποιες επιμέρους μικρές μελέτες. Όπως επίσης, για το συγκεκριμένο τμήμα έχει υπογραφεί σύμβαση στις 27-07-2010 για εκτέλεση γεωτεχνικών ερευνών, οι οποίες επίσης ολοκληρώθηκαν, περίπου 700 χιλιάδες. Άρα, λοιπόν, εδώ έχουμε πια μελετητικά ένα αρκετά, θα έλεγα -χωρίς να είναι ολοκληρωμένο- ώριμο έργο. 
Όσον αφορά τα κόστη, έχουμε: Λούβρο-Τριποταμιά-Κόμβος Ηραίας, 135 εκατομμύρια ευρώ. Παράκαμψη Σταυροδρομίου, 17 εκατομμύρια ευρώ. Και τμήμα παράκαμψης Λαγκαδίων, 120 εκατομμύρια ευρώ.
Θα επανέλθω, όμως, κύριε συνάδελφε, για να απαντήσω στα πιο ουσιώδη ερωτήματά σας.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Τον λόγο έχει ο συνάδελφος κ. Λυκουρέντζος.</ChairmanSpeech>
<Speech><Parlmember>ΑΝΔΡΕΑΣ ΛΥΚΟΥΡΕΝΤΖΟΣ</Parlmember>: Ευχαριστώ, κύριε Πρόεδρε.
Κύριε Υπουργέ, σας ευχαριστώ για τα στοιχεία τα οποία παρουσιάσατε. 
Έχω εδώ την εφημερίδα «ΓΟΡΤΥΝΙΑ», η οποία αφιερώνει το κύριο θέμα της στη δική σας επίσκεψη. «Ελπίδες για την εθνική οδό έδωσε ο Μιχάλης Χρυσοχοΐδης». Λίγο ως πολύ τα στοιχεία τα οποία αναφέρει η εφημερίδα είναι αυτά τα οποία είπατε στην απάντησή σας και είχατε δώσει στη δημοσιότητα όταν προσφάτως επισκεφτήκατε την Τρίπολη. 
Αυτό το οποίο, όμως, αποτελεί το μείζον είναι να απαντηθούν δύο κομβικής σημασίας ερωτήματα. Πρώτον, από πού θα εξασφαλιστούν οι πόροι; Δεύτερον, ποιο είναι το χρονοδιάγραμμα, έστω μια αίσθηση χρονοδιαγράμματος, που έχει το Υπουργείο για την υλοποίηση του έργου; 
Κυρίες και κύριοι συνάδελφοι, το έργο αυτό έχει ιστορία δεκαετιών. Σε αυτή την εφημερίδα αναφέρομαι συχνά πυκνά, διότι έχει ταυτίσει τον αγώνα της, την παρουσία της για την υλοποίηση αυτού του έργου. Πάνω δε σε αυτό το έργο, έχουμε κατά καιρούς σωρεία υποσχέσεων, εξαγγελιών. 
Απευθύνομαι σε εσάς, κύριε Υπουργέ, και σας λέω το εξής. Εσείς και εγώ δεν έχουμε κανέναν λόγο να συνδέουμε το όνομά μας με εκείνους που εξαγγέλλουν το έργο, αλλά με εκείνους που επιμένουν για να γίνει το έργο. Σας παρακαλώ να αξιοποιήσετε τη θητεία σας, λαμβανομένου υπ’ όψιν αυτού του παρελθόντος, ούτως ώστε να δοθεί ένα τέλος. 
Δεν θέλουμε άλλες υποσχέσεις. Η Αρκαδία δεν περιμένει υποσχέσεις. Η Γορτυνία δεν περιμένει υποσχέσεις. Περιμένει από εσάς, τον Υπουργό, να πει «ακούστε, κυρίες και κύριοι Αρκάδες, τα χρήματα εξασφαλίζονται από αυτή την πηγή η αίσθηση χρονοδιαγράμματος είναι δύο ή τρία χρόνια». Για να υπάρχει μία απάντηση στους ανθρώπους που επισκέπτονται τη Γορτυνία, τους κατοίκους, τους καταγόμενους από τη Γορτυνία, τους φίλους μας που θέλουν να επισκεφτούν την Αρκαδία και να μας στηρίξουν σε αυτή τη δύσκολη οικονομική συγκυρία με την αξιοποίηση των φυσικών -βλέπε Λάδωνας, η λίμνη που υπάρχει- μας δυνατοτήτων. 
Γι’ αυτό επιμένω και σας παρακαλώ. Συνδέστε το όνομά σας με την υλοποίηση του έργου. 
Τέλος, κύριε Πρόεδρε, μία φράση που δεν σχετίζεται με την ερώτηση. Σχετίζεται, όμως, με το θέαμα των εδράνων. Έρχονται σχολεία και επισκέπτονται τη Βουλή. Δεν μπορούν αυτές οι επισκέψεις να αποβαίνουν στη φθορά των εδράνων. Παρακαλώ πάρα πολύ το Προεδρείο να επιστήσει την προσοχή στους συνοδούς, ούτως ώστε αυτή η φθορά να μην επαναλαμβάνεται. Δαπανώνται χρήματα του ελληνικού λαού. Θα έπρεπε να ξέρουν οι μαθήτριες και οι μαθητές, όταν έρχονται εδώ, πως ό,τι φθορά προκαλούν είναι σε βάρος των γονέων τους, των φορολογουμένων.
Θλίβομαι, διαβάζοντας, αυτά που διαβάζω εδώ αφού έχουν φθείρει το δέρμα των εδράνων με νομίσματα. 
Συγγνώμη, κύριε Υπουργέ, γι’ αυτήν την παρέκβαση, αλλά θεωρώ ότι εκπροσωπεί και τους άλλους συναδέλφους, η προσπάθειά μας να περιφρουρήσουμε την αισθητική και την ακεραιότητα των εδράνων της Βουλής.
(Στο σημείο αυτό ο Βουλευτής κ. Ανδρέας Λυκουρέντζος καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κανένας δεν έχει δικαίωμα να καταστρέφει. Δεν αμφιβάλλω γι’ αυτό που λέτε. 
Τον λόγο έχει ο κύριος Υπουργός.</ChairmanSpeech> 
<Speech><Parlmember>ΜΙΧΑΗΛ ΧΡΥΣΟΧΟΪΔΗΣ</Parlmember> (Υπουργός Υποδομών, Μεταφορών και Δικτύων): Ευχαριστώ, κύριε Πρόεδρε. 
Πράγματι δεν έχουμε λόγους να βερμπαλίζουμε εδώ και να κάνουμε άσκοπες ρητορικές, εξαγγέλλοντας έργα. Θα έλεγα, προσωπικά, προτιμώ να αναλώνω τον χρόνο μου σε προσπάθειες υλοποίησης μιας σειράς προτεραιοτήτων που έχει ανάγκη η χώρα για να αναπτυχθεί. 
Θέλω λοιπόν να πω το εξής: Κατ’ αρχάς, οι υπηρεσίες μου με ενημέρωσαν ότι το έργο θα έχει πια μια σχεδόν πλήρη μελετητική ωρίμανση για να προκηρυχθεί περίπου λίγο πριν από το τέλος του πρώτου εξαμήνου του 2015. Είναι πάρα πολύ σημαντικό και παρήγορο το γεγονός και ίσως είναι και πλεονέκτημα για το έργο, κύριε συνάδελφε, ότι έχει εγκρίσεις περιβαλλοντικών μελετών. Αυτό είναι πάντα μια δύσκολη διαδικασία, η οποία κοστίζει πάρα πολύ σε χρόνο. Επίσης, είναι παρήγορο και θετικό το γεγονός ότι υπάρχουν μελέτες ακόμα και για τεχνικά ζητήματα και μια σειρά άλλες τεχνικές λεπτομέρειες, οι οποίες είναι προϋποθέσεις για να προκηρυχθεί ένα έργο. 
Το δεύτερο ζήτημα είναι η χρηματοδότηση. Αντιλαμβάνομαι πολύ καλά ότι μιας τέτοιας τάξης έργο εντάσσεται στο κεντρικό πρόγραμμα, στο τομεακό Πρόγραμμα Δημοσίων Επενδύσεων. Θέλω να σας πω με πολύ καθαρό και ειλικρινή τρόπο -επειδή είναι προφανές ότι δεν υπάρχουν όλα αυτά τα χρήματα, τα 270 εκατομμύρια εν πάση περιπτώσει, ανεξαρτήτως στο τέλος του πόσα χρήματα θα διατεθούν σε πληρωμές, όταν θα γίνει το έργο, με την έννοια ότι θα δοθούν εκπτώσεις- ότι η δική μου η πρόθεση είναι να εντάξουμε ένα από τα δύο μεγάλα έργα, δηλαδή το Λούβρο-Τριποταμιά-Κόμβος Ηραίας ή ενδεχομένως το τμήμα της παράκαμψης των Λαγκαδίων, που είναι δύο πολύ ακριβά έργα. Αυτό όμως θέλω να το κουβεντιάσω με τους τοπικούς παράγοντες και τον περιφερειάρχη, για να δω τι πραγματικά είναι προτεραιότητα. 
Αυτό, λοιπόν, το οποίο μπορώ να δηλώσω σε εσάς μέσα στη Βουλή είναι ότι ένα από τα δύο τμήματα θα ενταχθεί στο Πρόγραμμα 2014-2020 και βέβαια, εφόσον το έργο έχει ωριμότητα, εάν προκύψουν -που θα προκύψουν, είναι βέβαιο- χρήματα, πόροι οι οποίοι θα χρειάζονται ανακατανομή και αναθεώρηση του προγράμματος, είναι προφανές ότι είναι από τα έργα τα οποία θα αναζητήσουν πόρους, γιατί έχει πολύ μεγάλη ωριμότητα. 
Αυτή, λοιπόν, είναι η δέσμευσή μου ενώπιόν σας. Πιστεύω ότι θα είμαι σε θέση, πολύ σύντομα, αυτό να σας το στείλω και εγγράφως, για τη συγκεκριμένη ημερομηνία που πρόκειται να γίνει, αφού εγκριθεί το πρόγραμμα βεβαίως από την Ευρωπαϊκή Επιτροπή -ελπίζω- τον Γενάρη. 
Ευχαριστώ πολύ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κι εμείς ευχαριστούμε. 
Συνεχίζουμε με την τρίτη  με αριθμό 319/25-11-2014 επίκαιρη ερώτηση δεύτερου κύκλου του Βουλευτή Β΄ Αθηνών του Κομμουνιστικού Κόμματος Ελλάδας κ. Σπυρίδωνος Χαλβατζή προς τον Υπουργό Εργασίας, Κοινωνικής Ασφάλισης και Πρόνοιας, σχετικά με την απαγόρευση της πολιτικής δράσης των εργαζομένων στην εταιρεία «MEDIATEL ΥΠΗΡΕΣΙΕΣ ΤΗΛΕΦΩΝΙΚΩΝ ΠΛΗΡΟΦΟΡΙΩΝ Α.Ε.».
Έχετε τον λόγο, αγαπητέ κύριε συνάδελφε.</ChairmanSpeech> 
<Speech><Parlmember>ΣΠΥΡΙΔΩΝ ΧΑΛΒΑΤΖΗΣ</Parlmember>: Ευχαριστώ, κύριε Πρόεδρε. 
Η εταιρεία «MEDIATEL» στις 6-11-2014 κυκλοφόρησε Κώδικα Δεοντολογίας Υπαλλήλων Τηλεφωνικής Εξυπηρέτησης. Κοινοποίησε αυτόν τον κώδικα στους εργαζομένους υπαλλήλους της. Το κείμενο, ανάμεσα στα άλλα, λέει: «Εκδηλώσεις Πολιτικού Χαρακτήρα: Με γνώμονα το αντικειμενικό συμφέρον της επιχείρησης και τη μη διασάλευση της εργασιακής ειρήνης με τη δημιουργία κλίματος έντασης και αντιπαράθεσης μεταξύ αντιφρονούντων στον εργασιακό χώρο, ο εργαζόμενος δεν θα προβαίνει σε εκδηλώσεις πολιτικού χαρακτήρα που εκφράζουν οποιαδήποτε συγκεκριμένη πολιτική επιλογή μέσα στον χώρο της εταιρείας, ενδεικτικά, παραδείγματος χάριν, με διανομή φυλλαδίων κομματικής προέλευσης ή περιεχομένου.».
Η εργοδοσία, κύριε Πρόεδρε, απαιτούσε από τους εργαζόμενους να υπογράψουν αυτό το κείμενο την ώρα της παραγωγής, χωρίς καν να τους δώσει χρόνο να το διαβάσουν, και μέσω του εκπροσώπου της όχι μόνο απείλησε τους εργαζόμενους που αρνήθηκαν να υπογράψουν, αλλά την ίδια μέρα σε εργαζόμενη η οποία κατήγγειλε στην Επιθεώρηση Εργασίας το θέμα και η οποία δεν είχε υπογράψει το κείμενο, της ανακοινώθηκε ότι δεν θα ανανεωθεί η σύμβασή της, με την αιτιολόγηση ότι δεν είναι παραγωγική.
Η εταιρεία με αυτόν τον τρόπο απαγορεύει ουσιαστικά την πολιτική δράση των εργαζομένων. Οι διατυπώσεις δε που χρησιμοποιεί ανοίγουν τον δρόμο για απαγόρευση και της συνδικαλιστικής δράσης, αφού είναι στην ευχέρεια των στελεχών της επιχείρησης να ταυτίζουν την οποιαδήποτε συνδικαλιστική εξόρμηση ή περιοδεία στον χώρο με την πολιτική δράση και να την απαγορεύουν. Δεν είναι καθόλου τυχαίο ότι αυτή η ενέργεια έρχεται σε μία περίοδο που έχει ανοίξει η συζήτηση για αλλαγές στον νόμο για τη συνδικαλιστική δράση και τον περιορισμό των συνδικαλιστικών δικαιωμάτων των εργαζομένων.
Η Κυβέρνηση, κύριε Πρόεδρε, έχει σοβαρή ευθύνη για τέτοιου είδους ενέργειες. Γίνονται προσπάθειες κατατρομοκράτησης των εργαζομένων και κατάφωρης παραβίασης των δικαιωμάτων τους από την πλευρά των εργοδοτών. Αυτό, γιατί από κοινού θέλουν, Κυβέρνηση και εργοδοσία, να επιβάλουν νεκρική σιγή στους χώρους δουλειάς, να σταματήσουν ακόμα και να σκέφτονται για αντίδραση. Θέλουν τους εργαζόμενους ανοργάνωτους, έρμαια στις ορέξεις και την ασυδοσία της εργοδοσίας, ώστε να περνούν διά πυρός και σιδήρου αντεργατικά και αντιλαϊκά μέτρα. Θέλουν να τσακιστεί κάθε αντίσταση σε μία βάρβαρη πολιτική, προφανώς για να στηριχθούν τα κέρδη και τα προνόμια των καπιταλιστών.
Κύριε Υπουργέ, σας ρωτάμε: Πρώτον, σε ποιες άμεσες ενέργειες θα προβείτε, ώστε να υποχρεωθεί η εταιρεία να αποσύρει άμεσα αυτό το απαράδεκτο και κατάπτυστο κείμενο; 
Δεύτερον, τι μέτρα θα πάρετε, ώστε να σταματήσει η διαδικασία τρομοκράτησης των εργαζομένων, να παρθεί πίσω η εκδικητική απόλυση και να διασφαλισθεί ότι δεν θα απολυθεί κανένας εργαζόμενος επειδή δεν υπέγραψε αυτό το έγγραφο της εργοδοσίας; 
Ευχαριστώ, κύριε Πρόεδρε.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κύριε Υπουργέ, έχετε τον λόγο.</ChairmanSpeech>
<Speech><Parlmember>ΙΩΑΝΝΗΣ ΠΛΑΚΙΩΤΑΚΗΣ</Parlmember> (Υφυπουργός Εργασίας, Κοινωνικής Ασφάλισης και Πρόνοιας): Ευχαριστώ πολύ, κύριε Πρόεδρε.
Κύριοι συνάδελφοι, η συνδικαλιστική ελευθερία και δράση προστατεύονται και από το Σύνταγμα -άρθρο 23 παράγραφος 1- αλλά και από διεθνείς συμβάσεις και βεβαίως, όπως τόνισε και ο αγαπητός συνάδελφος, και από τον συνδικαλιστικό νόμο 1264/1982. Ο νόμος αυτός κατοχυρώνει και τα δικαιώματα των εργαζομένων, αλλά ορίζει και τον τρόπο οργάνωσης, λειτουργίας και διοίκησης των συνδικαλιστικών οργανώσεων. Επίσης, προβλέπει -γίνεται ρητή αναφορά- την επιβολή ποινικών κυρώσεων των εργοδοτών ή τρίτου που παραβαίνει αυτές τις διατάξεις.
Σύμφωνα με την παράγραφο 1 του άρθρου 16 του συγκεκριμένου νόμου, η εργασία αποτελεί δικαίωμα και σαφώς προστατεύεται από το κράτος, όπως βεβαίως δίδεται η δυνατότητα και στις συνδικαλιστικές οργανώσεις κάθε βαθμού να έχουν το δικαίωμα να διανέμουν ανακοινώσεις τους μέσα στον χώρο εργασίας εκτός του χρόνου απασχόλησης. 
Με άλλα λόγια, και από βιβλιογραφία και από τη νομολογία τίθενται οι συγκεκριμένοι περιορισμοί ως προς τη δυνατότητα ενημερώσεως των εργαζομένων. Δηλαδή, για παράδειγμα, η διανομή των ανακοινώσεων ή των εντύπων προφανώς και δεν θα πρέπει σε καμμία περίπτωση να παρακωλύει την παραγωγική διαδικασία ή να βλάπτονται οι εγκαταστάσεις της επιχείρησης και βεβαίως σε κάθε περίπτωση αυτό θα πρέπει να γίνεται εκτός του χρόνου απασχόλησης και κυρίως να μην ασκείται καταχρηστικά. 
Με άλλα λόγια, οι εργαζόμενοι, τα συνδικαλιστικά όργανα έχουν κάθε δικαίωμα να ενημερώνουν με οποιαδήποτε μορφή, όπως και εντύπως, τους εργαζομένους για θέματα τα οποία άπτονται, για παράδειγμα, εργασιακών δικαιωμάτων, όρων απασχολήσεως, ασφαλιστικής κάλυψης, για θέματα κοινωνικής ασφάλισης ή και ευρύτερα συνδικαλιστικής ελευθερίας. Θεωρείται, με άλλα λόγια, ότι, εάν οι ανακοινώσεις έχουν πολιτικό ή γενικότερα μη επαγγελματικό περιεχόμενο, τότε υπάρχει καταχρηστική άσκηση του δικαιώματος. Έτσι, με αυτόν τον τρόπο αντιλαμβάνεσθε ότι, εάν, για παράδειγμα, μία ανακοίνωση δημιουργήσει αντεγκλήσεις μεταξύ των εργαζομένων, εάν δημιουργεί σύγχυση μέσα στις συνθήκες εργασίας της επιχειρήσεως και εάν αυτό τελικά μπορεί να οδηγήσει σε διακοπή της εργασίας, σίγουρα τότε είναι κάτι το οποίο προφανώς και δεν εμπίπτει στα νόμιμα δικαιώματα ή στους σκοπούς των συνδικαλιστικών οργανώσεων.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κύριε συνάδελφε, έχετε τον λόγο.</ChairmanSpeech>
<Speech><Parlmember>ΣΠΥΡΙΔΩΝ ΧΑΛΒΑΤΖΗΣ</Parlmember>: Κύριε Πρόεδρε, πολύ φοβούμαστε ότι η απάντηση του Υπουργού δεν κάμει άλλο τι παρά να ενισχύει τη λογική της εργοδοσίας. Δεκάδες χρόνια τώρα περιοδεύουμε σε τόπους δουλειάς. Αυτή η λογική των αντιφρονούντων είναι καταδικαστέα, μας γυρνάει πενήντα χρόνια πίσω. Υπάρχουν νόμοι, κύριε Υπουργέ, υπάρχει ο ν. 1264, υπάρχουν και συμβάσεις, αλλά παραβιάζονται. Παραβιάζονται από τους εργοδότες και η απάντησή σας, δυστυχώς, στηρίζει αυτή τη λογική. 
Ποια παρακώλυση παραγωγικής διαδικασίας γίνεται; Έχουμε κάνει περιοδείες και ξέρουμε τι γίνεται στα εργοστάσια. Ποιοι είναι αυτοί, οι οποίοι αλληλοσυγκρούονται; Υπάρχουν, δηλαδή, εργαζόμενοι οι οποίοι υποστηρίζουν με τέτοιον φανατισμό τους εργοδότες; Μπορεί να υπάρχουν και τρία, τέσσερα, πέντε τσιράκια, αλλά όλοι οι άλλοι είναι εργαζόμενοι. Πέρα και έξω από ιδεολογικές και πολιτικές αναφορές και τοποθετήσεις, είναι εργαζόμενοι που παλεύουν για τα δικαιώματά τους. Όταν λέτε «εκτός ωραρίου», οι συνδικαλιστές έχουν συνδικαλιστική άδεια. Διανέμουν τα φυλλάδια, διανέμονται οι απόψεις των συνδικάτων και βεβαίως ο καθένας δεν κάθεται, δεν αράζει δίπλα σε μηχανή η οποία δουλεύει, για να μελετήσει την όποια ανακοίνωση του συνδικάτου. Την παίρνει, τη διπλώνει, τη βάζει στην τσέπη του και τη διαβάζει στο σπίτι του. 
Τελικά, με αυτή τη λογική σας, κύριε Υπουργέ, ανοίγετε τον δρόμο –δυστυχώς, φοβούμαστε- για τον περιορισμό της συνδικαλιστικής και πολιτικής δράσης των εργαζομένων. Βρισκόμαστε σε μία τέτοια διαδικασία; Αυτή είναι η λογική της Κυβέρνησης;
 Πάντως, θέλουμε να πούμε και από αυτό το Βήμα –να το υπογραμμίσουμε, να τονίσουμε- ότι θα κάνουμε ό,τι περνάει από το χέρι μας, ώστε να μην περάσει ακόμη και σαν σκέψη από κάποιους -και επιχειρηματίες και κυβερνητικούς παράγοντες- ότι μπορεί να περιοριστεί η πολιτική και η συνδικαλιστική δράση στους τόπους δουλειάς. 
Κύριε Πρόεδρε, είναι μακριά νυχτωμένος όποιος πιστεύει ότι στις σημερινές συνθήκες της βαθιάς καπιταλιστικής οικονομικής κρίσης, σε συνθήκες που περικόπτονται μισθοί, μεροκάματα, συντάξεις και επιδόματα, θα επιβληθεί σιγή τάφου και θα τσακιστεί η αγωνιστική δράση. Η προχθεσινή απεργία έδειξε αρκετά. 
Ευχαριστώ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Κι εμείς ευχαριστούμε.
Ο κύριος Υπουργός έχει τον λόγο.</ChairmanSpeech>
<Speech><Parlmember>ΙΩΑΝΝΗΣ ΠΛΑΚΙΩΤΑΚΗΣ</Parlmember> (Υφυπουργός Εργασίας, Κοινωνικής Ασφάλισης και Πρόνοιας): Ευχαριστώ πολύ, κύριε Πρόεδρε.
Θέλω να ενημερώσω τον κύριο συνάδελφο ότι ύστερα από αίτηση του Συνδικάτου Εργατοϋπαλλήλων και Επικοινωνιών Πληροφορικής εναντίον της επιχείρησης «MEDIATEL ΥΠΗΡΕΣΙΕΣ ΤΗΛΕΦΩΝΙΚΩΝ ΠΛΗΡΟΦΟΡΙΩΝ Α.Ε.», σήμερα ήταν να επιληφθεί, μέσω συμφιλιωτικής διαδικασίας. Η συζήτηση της εν λόγω αιτήσεως όμως ανεβλήθη. 
Αυτό που θέλω επίσης να ενημερώσω είναι ότι, με βάση τα στοιχεία που έχουμε από το Τμήμα Επιθεώρησης Εργασιακών Σχέσεων Ανατολικού Τομέα Αθηνών, δεν έχει υποβληθεί καμμία καταγγελία-αίτηση για εργατική διαφορά που να αφορά εκδικητική απόλυση εργαζομένων στην άνω υπηρεσία. 
Όσον αφορά δε για τον συνδικαλιστικό νόμο, ο οποίος αποτέλεσε τομή για τη δημοκρατικά οργανωμένη συλλογική έκφραση του κόσμου της εργασίας, εκτιμούμε ότι ο πυρήνας αλλά και οι αρχές του συγκεκριμένου σημαντικού θεσμικού πλαισίου θα πρέπει να διατηρηθούν.
 Ωστόσο, η πάνω από τριάντα χρόνια εμπειρία εφαρμογής του συγκεκριμένου νόμου κρίνει αναγκαίο τον εξορθολογισμό των επιμέρους σημείων αλλά και στρεβλώσεων, που πολλές φορές καταχρηστικά έχουν χρησιμοποιηθεί και έχουν υποστεί καταστρατηγήσεις αλλά και καταχρηστική εφαρμογή, ιδιαίτερα στις μεγάλες επιχειρήσεις και οργανισμούς στον ευρύτερο δημόσιο τομέα. Όμως, η οποιαδήποτε επανεξέταση θα πρέπει να γίνει και με προσοχή και με ωριμότητα, αλλά κυρίως με συναινέσεις. 
Ευχαριστώ πολύ.</Speech>
ΠΡΟΕΔΡΕΥΩΝ (<ChairmanSpeech><Parlmember>Γεώργιος Καλαντζής</Parlmember>): Ευχαριστούμε κι εμείς. 
Η δεύτερη με αριθμό 312/25-11-2014 επίκαιρη ερώτηση δεύτερου κύκλου της Βουλευτού Σερρών του Συνασπισμού Ριζοσπαστικής Αριστεράς κ. Αφροδίτης Σταμπουλή προς τους Υπουργούς Εσωτερικών και Περιβάλλοντος, Ενέργειας και Κλιματικής Αλλαγής, σχετικά με το ΧΥΤΑ Παλαιοκάστρου του Δήμου Ηράκλειας της Περιφερειακής Ενότητας Σερρών, δεν θα συζητηθεί λόγω κωλύματος του κυρίου Υπουργού και διαγράφεται.
Η τέταρτη με αριθμό 318/25-11-2014 επίκαιρη ερώτηση πρώτου κύκλου του Βουλευτή Β΄ Αθηνών του Κομμουνιστικού Κόμματος Ελλάδας κ. Χρήστου Κατσώτη προς τους Υπουργούς Διοικητικής Μεταρρύθμισης και Ηλεκτρονικής Διακυβέρνησης και Οικονομικών, σχετικά με την επαναπρόσληψη των απολυμένων δημοσίων υπαλλήλων, δεν θα συζητηθεί λόγω κωλύματος του κυρίου Υπουργού και διαγράφεται.
Έχω την τιμή να ανακοινώσω στο Σώμα ότι ο Υπουργός Δικαιοσύνης, Διαφάνειας και Ανθρωπίνων Δικαιωμάτων διαβίβασε στη Βουλή, σύμφωνα με το άρθρο 86 του Συντάγματος και τον ν.3126/2003 «Ποινική Ευθύνη των Υπουργών», όπως ισχύει, δικογραφία που αφορά στον Πρωθυπουργό και στα μέλη του Υπουργικού Συμβουλίου.
Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
Δέχεστε στο σημείο αυτό να λύσουμε τη συνεδρίαση;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.
Με τη συναίνεση του Σώματος και ώρα 19.05΄ λύεται η συνεδρίαση για αύριο ημέρα Τρίτη 2 Δεκεμβρίου 2014 και ώρα 18.00΄, με αντικείμενο εργασιών του Σώματος: κοινοβουλευτικό έλεγχο, συζήτηση αναφορών και ερωτήσεων.
Ο</Speech> ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ 
Τελευταία Αποθήκευση:	8/1/2015 10:04:00 πμ	Από:	Γερονικολός Άγγελος 
Εκτυπώθηκε:	8/1/2015 10:05:00 πμ</body>
</html>