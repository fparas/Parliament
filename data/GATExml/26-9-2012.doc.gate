<html><head><meta name="cp:revision" content="5"><meta name="date" content="2012-10-01T10:26:00Z"><meta name="Company" content="OTS"><meta name="Keywords" content=""><meta name="meta:word-count" content="29992"><meta name="subject" content=""><meta name="dc:creator" content="Production"><meta name="extended-properties:Company" content="OTS"><meta name="meta:print-date" content="2012-10-01T08:52:00Z"><meta name="Word-Count" content="29992"><meta name="dcterms:created" content="2012-10-01T10:04:00Z"><meta name="dcterms:modified" content="2012-10-01T10:26:00Z"><meta name="Last-Modified" content="2012-10-01T10:26:00Z"><meta name="Last-Save-Date" content="2012-10-01T10:26:00Z"><meta name="meta:character-count" content="161958"><meta name="Template" content="Normal"><meta name="meta:save-date" content="2012-10-01T10:26:00Z"><meta name="dc:title" content="ΠΡΑΚΤΙΚΑ ΒΟΥΛΗΣ"><meta name="Application-Name" content="Microsoft Office Word"><meta name="modified" content="2012-10-01T10:26:00Z"><meta name="Edit-Time" content="6600000000"><meta name="cp:subject" content=""><meta name="Content-Type" content="application/msword"><meta name="creator" content="Production"><meta name="meta:author" content="Production"><meta name="dc:subject" content=""><meta name="extended-properties:Application" content="Microsoft Office Word"><meta name="meta:creation-date" content="2012-10-01T10:04:00Z"><meta name="Last-Printed" content="2012-10-01T08:52:00Z"><meta name="meta:last-author" content="a.zoudiari"><meta name="Comments" content=""><meta name="Creation-Date" content="2012-10-01T10:04:00Z"><meta name="xmpTPg:NPages" content="1"><meta name="resourceName" content="26-9-2012.doc"><meta name="Last-Author" content="a.zoudiari"><meta name="w:comments" content=""><meta name="Character Count" content="161958"><meta name="Page-Count" content="1"><meta name="Revision-Number" content="5"><meta name="extended-properties:Template" content="Normal"><meta name="meta:keyword" content=""><meta name="Author" content="Production"><meta name="comment" content=""><meta name="meta:page-count" content="1"></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta></meta>ΠΡΑΚΤΙΚΑ ΒΟΥΛΗΣ</head>
<body>PAGE  
5
ΣΥΝΕΔΡΙΑΣΗ 26/9/2012
(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
ΠΙΝΑΚΑΣ ΠΕΡΙΕΧΟΜΕΝΩΝ
 ΙΕ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΣΥΝΕΔΡΙΑΣΗ ΛΕ΄
Τετάρτη  26 Σεπτεμβρίου 2012
ΘΕΜΑΤΑ
 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, σελ. 
2. Αναφορά στην Γενική Απεργία της 26ης Σεπτεμβρίου 2012, σελ. 
3. Πρόταση για διακοπή των εργασιών της Βουλής από τον Συνασπισμό Ριζοσπαστικής Αριστεράς/Ενωτικό Κοινωνικό Μέτωπο, το Κομμουνιστικό Κόμμα Ελλάδας και τους Ανεξάρτητους  Έλληνες, λόγω της γενικής απεργίας, σελ. 
4. Επί διαδικαστικού θέματος, σελ. 
5. Δήλωση του Συνασπισμού Ριζοσπαστικής Αριστεράς/Ενωτικού Κοινωνικού Μετώπου ότι μικρή αντιπροσωπεία Βουλευτών θα παραμείνει στη συνεδρίαση, σελ. 
6. Δήλωση του Κομμουνιστικού Κόμματος Ελλάδας και των Ανεξάρτητων Ελλήνων ότι αποχωρούν από τη συνεδρίαση, σελ. 
7. Αναφορά στην ημέρα μνήμης της δολοφονίας του Παύλου Μπακογιάννη, σελ. 
8. Αναφορά στον Πρόεδρο της Βουλής, σελ. 
9. Αναφορά στην &quot;λίστα του ΣΔΟΕ&quot; που διέρρευσε για τα υπό έλεγχο πολιτικά πρόσωπα, σελ. 
10. Ανακοινώνεται ότι ο Υπουργός Δικαιοσύνης, Διαφάνειας και Ανθρωπίνων Δικαιωμάτων διαβίβασε στη Βουλή, σύμφωνα με το νόμο περί &quot;Ποινικής ευθύνης των Υπουργών&quot;, όπως ισχύει, δικογραφία κατά του πρώην Πρωθυπουργού Γεωργίου Παπανδρέου του Ανδρέα, σελ. 
11. Επί προσωπικού θέματος, σελ. 
 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, σελ. 
2. Απαντήσεις Υπουργών σε ερωτήσεις Βουλευτών, σελ. 
3. Ανακοίνωση του δελτίου επικαίρων ερωτήσεων της Πέμπτης 27 Σεπτεμβρίου 2012, σελ. 
 
Γ. ΝΟΜΟΘΕΤΙΚΗ ΕΡΓΑΣΙΑ 
1. Κατάθεση Εκθέσεως Διαρκούς Επιτροπής: Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Παιδείας και Θρησκευμάτων, Πολιτισμού και Αθλητισμού &quot;Κύρωση της Μακροπρόθεσμης Συμφωνίας μεταξύ του Διεθνούς Οργανισμού Ατομικής Ενέργειας και της Κυβέρνησης της Ελληνικής Δημοκρατίας για την Υποστήριξη της Ελληνικής Επιτροπής Ατομικής Ενέργειας ως περιφερειακού Εκπαιδευτικού Κέντρου στην Ευρώπη για Θέματα Ραδιενέργειας, Μεταφορών και Ασφάλειας Καταλοίπων&quot;, σελ. 
2. Συζήτηση επί της αρχής των άρθρων και ψήφιση στο σύνολο του σχεδίου νόμου του Υπουργείου Μακεδονίας και Θράκης: &quot;Επείγουσες ρυθμίσεις επενδυτικών σχεδίων ν.3908/2011 και Π.Δ. 33/2011&quot;, σελ. 
ΠΡΟΕΔΡΕΥΟΝΤΕΣ
ΓΡΗΓΟΡΑΚΟΣ Λ., σελ.
ΚΟΛΛΙΑ-ΤΣΑΡΟΥΧΑ Μ., σελ.

ΟΜΙΛΗΤΕΣ

Α. Επί της αναφοράς στην γενική απεργία:
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε. , σελ.
ΚΑΜΜΕΝΟΣ Π. , σελ.
ΚΑΣΙΔΙΑΡΗΣ Η. , σελ.
ΟΙΚΟΝΟΜΟΥ Β. , σελ.
ΠΑΠΑΔΗΜΟΥΛΗΣ Δ. , σελ.
ΠΑΠΠΑΣ Χ. , σελ.
ΠΑΦΙΛΗΣ Α. , σελ.
ΣΑΛΤΟΥΡΟΣ Δ. , σελ.
ΧΡΙΣΤΟΦΙΛΟΠΟΥΛΟΥ Π. , σελ.

Β. Επί της πρότασης για διακοπή των εργασιών της Βουλής από τον Συνασπισμό Ριζοσπαστικής Αριστεράς/Ενωτικό Κοινωνικό Μέτωπο, το Κομμουνιστικό Κόμμα Ελλάδας και τους Ανεξάρτητους  Έλληνες, λόγω της γενικής απεργίας:
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε. , σελ.
ΒΟΥΛΤΕΨΗ Σ. , σελ.
ΓΕΡΟΝΤΟΠΟΥΛΟΣ Κ. , σελ.
ΔΕΡΜΕΝΤΖΟΠΟΥΛΟΣ Α. , σελ.
ΚΑΜΜΕΝΟΣ Π. , σελ.
ΚΟΛΛΙΑ-ΤΣΑΡΟΥΧΑ Μ. , σελ.
ΠΑΠΑΔΗΜΟΥΛΗΣ Δ. , σελ.
ΠΑΦΙΛΗΣ Α. , σελ.
ΧΡΙΣΤΟΦΙΛΟΠΟΥΛΟΥ Π. , σελ.

Γ. Επί διαδικαστικού θέματος:
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε. , σελ.
ΓΙΑΤΑΓΑΝΑ Χ. , σελ.
ΓΡΗΓΟΡΑΚΟΣ Λ. , σελ.
ΚΑΚΛΑΜΑΝΗΣ Ν. , σελ.
ΚΟΛΛΙΑ-ΤΣΑΡΟΥΧΑ Μ. , σελ.
ΠΑΠΠΑΣ Χ. , σελ.

Δ. Επί της αναφοράς στην ημέρα μνήμης της δολοφονίας του Παύλου Μπακογιάννη:
ΓΕΡΟΝΤΟΠΟΥΛΟΣ Κ. , σελ.
ΚΑΜΜΕΝΟΣ Π. , σελ.
ΚΑΡΑΟΓΛΟΥ Θ. , σελ.
ΚΑΣΙΔΙΑΡΗΣ Η. , σελ.

Ε. Επί της αναφοράς στον Πρόεδρο της Βουλής:
ΚΑΚΛΑΜΑΝΗΣ Ν. , σελ.
ΚΑΜΜΕΝΟΣ Π. , σελ.
ΚΟΛΛΙΑ-ΤΣΑΡΟΥΧΑ Μ. , σελ.
ΟΙΚΟΝΟΜΟΥ Β. , σελ.
ΠΑΠΑΔΗΜΟΥΛΗΣ Δ. , σελ.
ΧΡΙΣΤΟΦΙΛΟΠΟΥΛΟΥ Π. , σελ.

ΣΤ. Επί της αναφοράς στην &quot;λίστα του ΣΔΟΕ&quot;:
ΒΟΥΛΤΕΨΗ Σ. , σελ.
ΚΑΣΙΔΙΑΡΗΣ Η. , σελ.
ΟΙΚΟΝΟΜΟΥ Β. , σελ.
ΠΑΠΑΔΗΜΟΥΛΗΣ Δ. , σελ.
ΧΡΙΣΤΟΦΙΛΟΠΟΥΛΟΥ Π. , σελ.

Ζ. Επί προσωπικού θέματος:
ΠΑΠΑΔΗΜΟΥΛΗΣ Δ. , σελ.
ΧΡΙΣΤΟΦΙΛΟΠΟΥΛΟΥ Π. , σελ.

Η. Επί του σχεδίου νόμου του Υπουργείου Μακεδονίας και Θράκης:
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε. , σελ.
ΒΛΑΧΟΓΙΑΝΝΗΣ Η. , σελ.
ΒΟΥΛΤΕΨΗ Σ. , σελ.
ΓΕΡΟΝΤΟΠΟΥΛΟΣ Κ. , σελ.
ΔΕΡΜΕΝΤΖΟΠΟΥΛΟΣ Α. , σελ.
ΖΗΣΙΜΟΠΟΥΛΟΣ Π. , σελ.
ΚΑΡΑΟΓΛΟΥ Θ. , σελ.
ΚΑΣΙΔΙΑΡΗΣ Η. , σελ.
ΜΑΡΚΟΥ Α. , σελ.
ΜΗΤΑΡΑΚΗΣ Π. , σελ.
ΟΙΚΟΝΟΜΟΥ Β. , σελ.
ΠΑΠΑΔΗΜΟΥΛΗΣ Δ. , σελ.
ΣΑΛΤΟΥΡΟΣ Δ. , σελ.
ΧΡΙΣΤΟΦΙΛΟΠΟΥΛΟΥ Π. , σελ.

ΠΡΑΚΤΙΚΑ ΒΟΥΛΗΣ
ΙΕ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΣΥΝΕΔΡΙΑΣΗ ΛΕ΄
Τετάρτη 26 Σεπτεμβρίου 2012
Αθήνα, σήμερα στις 26 Σεπτεμβρίου 2012, ημέρα Τετάρτη και ώρα 10.06΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της ΣΤ΄ Αντιπροέδρου αυτής κ. ΜΑΡΙΑΣ ΚΟΛΛΙΑ – ΤΣΑΡΟΥΧΑ . 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια – Τσαρουχά</Parlmember>): Κυρίες και κύριοι συνάδελφοι, αρχίζει η συνεδρίαση.
Έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 27 Σεπτεμβρίου 2012.
Α.&#160;ΕΠΙΚΑΙΡΕΣ ΕΡΩΤΗΣΕΙΣ &#160;Πρώτου Κύκλου ( Άρθρο 130 παράγραφοι 2 και 3 του Κανονισμού της Βουλής)&#160;
&#160;&#160;	1.- Η με αριθμό 301/24-9-2012 επίκαιρη ερώτηση του Βουλευτή Μεσσηνίας της Νέας Δημοκρατίας κ. Ιωάννη Λαμπρόπουλου προς τον Υπουργό Υγείας, σχετικά με τη λειτουργία κέντρου υγείας αστικού τύπου στην ανατολική Καλαμάτα σε ακίνητο που θα παραχωρηθεί από το δήμο.
&#160;&#160;&#160; 	2.- Η με αριθμό 313/24-9-2012 επίκαιρη ερώτηση του Βουλευτή Λασιθίου &#160;του Συνασπισμού Ριζοσπαστικής Αριστεράς - Ενωτικού Κοινωνικού Μετώπου κ. Μιχαήλ Κριτσωτάκη προς τον Υπουργό Ανάπτυξης, Ανταγωνιστικότητας, Υποδομών, Μεταφορών και Δικτύων, σχετικά με τις στρατηγικές επενδύσεις «fast track» για &#160;βιομηχανικές ανανεώσιμες πηγές ενέργειας (ΑΠΕ) στην Κρήτη.
&#160;	&#160;&#160; 3.- Η με αριθμό 312/24-9-2012 επίκαιρη ερώτηση του πρώην Προέδρου της Βουλής και Βουλευτή Β´ Αθήνας του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Υπουργό Οικονομικών, σχετικά με τα δημοσιεύματα περί ελέγχου πολιτικών προσώπων από το ΣΔΟΕ.
&#160;	&#160;4.- Η με αριθμό 296/24-9-2012 επίκαιρη ερώτηση της Βουλευτού Κοζάνης των Ανεξάρτητων Ελλήνων κ. Ραχήλ Μακρή προς τους Υπουργούς Περιβάλλοντος, Ενέργειας και Κλιματικής Αλλαγής και Ανάπτυξης, Ανταγωνιστικότητας, Υποδομών, Μεταφορών και Δικτύων, σχετικά με την αποκρατικοποίηση της «ΔΕΗ Α.Ε.».
&#160;	&#160;5.- Η με αριθμό 310/24-9-2012 επίκαιρη ερώτηση του Βουλευτή Β´ Αθήνας του Λαϊκού Συνδέσμου - Χρυσή Αυγή κ. Ηλία Παναγιώταρου προς τον Υπουργό Οικονομικών, σχετικά με τα φυσικά πρόσωπα που είναι ομολογιούχοι του ελληνικού δημοσίου και &#160;εντάχθηκαν στο PSI+.
&#160;	&#160;6.- Η με αριθμό 308/24-9-2012 επίκαιρη ερώτηση της Βουλευτού Α´ Θεσσαλονίκης της Δημοκρατικής Αριστεράς κ. Ασημίνας Ξηροτύρη-Αικατερινάρη προς τον Υπουργό Οικονομικών, σχετικά με τις ενέργειες για τον έλεγχο και τη φορολόγηση των εμβασμάτων Ελλήνων πολιτών που εστάλησαν στο εξωτερικό.
&#160;	&#160;7.- Η με αριθμό 306/24-9-2012 επίκαιρη ερώτηση του Βουλευτή Νομού Αττικής του Κομμουνιστικού Κόμματος Ελλάδας κ. Ιωάννη Γκιόκα προς τους Υπουργούς Εσωτερικών και Οικονομικών, σχετικά με την καταβολή των δεδουλευμένων στους ιδιοκτήτες μαθητικών λεωφορείων και ταξί.
Β. ΕΠΙΚΑΙΡΕΣ ΕΡΩΤΗΣΕΙΣ &#160;Δεύτερου Κύκλου ( Άρθρο 130 παράγραφοι 2 και 3 του Κανονισμού της Βουλής)
&#160;	1.- Η με αριθμό 302/24-9-2012 επίκαιρη ερώτηση του Βουλευτή Α´ Αθήνας της Νέας Δημοκρατίας κ. Ανδρέα Ψυχάρη προς τον Υπουργό Δημόσιας Τάξης και Προστασίας του Πολίτη, σχετικά με την απομάκρυνση των παράνομων μεταναστών και την αποκατάσταση του αισθήματος ασφάλειας των κατοίκων του κέντρου της Αθήνας.
&#160;	&#160;2.- Η με αριθμό 314/24-9-2012 επίκαιρη ερώτηση της Βουλευτού Τρικάλων του Συνασπισμού Ριζοσπαστικής Αριστεράς - Ενωτικού Κοινωνικού Μετώπου κ. Παναγιώτας Δριτσέλη προς τον Υπουργό Παιδείας και Θρησκευμάτων, Πολιτισμού και Αθλητισμού, σχετικά με την υπαγωγή των ιδιωτικών εκπαιδευτικών στο ενιαίο μισθολόγιο – βαθμολόγιο.
&#160;&#160;	&#160;3.- Η με αριθμό 297/24-9-2012 επίκαιρη ερώτηση του Βουλευτή Δωδεκανήσου του Πανελλήνιου Σοσιαλιστικού Κινήματος κ. Δημητρίου Κρεμαστινού προς τον Υπουργό Δημόσιας Τάξης και Προστασίας του Πολίτη, σχετικά με τη δημιουργία κέντρων υποδοχής λαθρομεταναστών στο Νομό Δωδεκανήσου.
&#160;	&#160;4.- Η με αριθμό 294/24-9-2012 επίκαιρη ερώτηση της Βουλευτού Α´ Θεσσαλονίκης των Ανεξάρτητων Ελλήνων κ. Χρυσούλας Μαρίας Γιαταγάνα προς τον Υπουργό Ανάπτυξης, Ανταγωνιστικότητας, Υποδομών, Μεταφορών και Δικτύων, σχετικά με την συγχώνευση της «Κεντρικής Αγοράς Θεσσαλονίκης Α.Ε.» (ΚΑΘ Α.Ε.) με τον «Οργανισμό Κεντρικών Αγορών και Αλιείας Α.Ε.» (ΟΚΑΑ Α.Ε.).
&#160;	&#160;5.- Η με αριθμό 311/24-9-2012 επίκαιρη ερώτηση του Βουλευτή Β΄ Πειραιά του Λαϊκού Συνδέσμου - Χρυσή Αυγή κ. Ιωάννη Λαγού προς τον Υπουργό Δημόσιας Τάξης και Προστασίας του Πολίτη, σχετικά με την αστυνομική παρουσία έξω από τα κεντρικά γραφεία του κόμματος «Λαϊκός Σύνδεσμος - Χρυσή Αυγή».
&#160;	&#160;6.- Η με αριθμό 309/24-9-2012 επίκαιρη ερώτηση του Βουλευτή Μαγνησίας της Δημοκρατικής Αριστεράς κ. Παρίση Μουτσινά προς την Υπουργό Τουρισμού, σχετικά με τη Γενική Γραμματεία Τουριστικών Υποδομών και Επενδύσεων.
&#160;	&#160;7- Η με αριθμό 307/24-9-2012 επίκαιρη ερώτηση του Βουλευτή Β΄ Αθήνας του Κομμουνιστικού Κόμματος Ελλάδας κ. &#160;Χρήστου Κατσώτη προς τον Υπουργό Παιδείας και Θρησκευμάτων, Πολιτισμού και Αθλητισμού, σχετικά με την αντιμετώπιση των προβλημάτων στην ειδική αγωγή.
Κυρίες και κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Μακεδονίας και Θράκης.
Μόνη συζήτηση επί της αρχής, των άρθρων και του συνόλου του σχεδίου νόμου: «Επείγουσες ρυθμίσεις επενδυτικών σχεδίων ν. 3908/2011 και π.δ. 33/2011».
Το νομοσχέδιο θα συζητηθεί κατά τη σημερινή συνεδρίαση.
Υπουργείου Δημόσιας Τάξης και Προστασίας του Πολίτη
Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Πράξης Νομοθετικού Περιεχομένου «Ρύθμιση θεμάτων συμβάσεων που αφορούν Κέντρα Πρώτης Υποδοχής και Εγκαταστάσεων Κράτησης παράνομα διαμενόντων στη χώρα αλλοδαπών και τρόπο φύλαξης αυτών» και άλλες διατάξεις».
Ερωτάται το Σώμα: Γίνεται δεκτό το νομοσχέδιο;</ChairmanSpeech>
<Speech><Parlmember>ΜΕΡΙΚΟΙ ΒΟΥΛΕΥΤΕΣ</Parlmember>: Κρατείται.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια – Τσαρουχά</Parlmember>): Το νομοσχέδιο κρατήθηκε και θα συζητηθεί κατά τη συνήθη διαδικασία.
Κυρίες και κύριοι συνάδελφοι, επανερχόμεθα στο νομοσχέδιο του Υπουργείου Μακεδονίας και Θράκης.
Μόνη συζήτηση επί της αρχής, των άρθρων και του συνόλου του σχεδίου νόμου: «Επείγουσες ρυθμίσεις επενδυτικών σχεδίων ν. 3908/2011 και π.δ. 33/2011».
H Διάσκεψη των Προέδρων αποφάσισε στη συνεδρίασή της, της 20-9-2012, τη συζήτηση του νομοσχεδίου σε μία μόνη συνεδρίαση.</ChairmanSpeech>
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Κυρία Πρόεδρε, θα ήθελα το λόγο.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια – Τσαρουχά</Parlmember>): Πριν ανακοινώσω τους ειδικούς αγορητές και τους Κοινοβουλευτικούς Εκπροσώπους θα δώσω το λόγο στον κ. Παπαδημούλη, για δύο λεπτά.
Ορίστε, κύριε Παπαδημούλη.</ChairmanSpeech>
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Ευχαριστώ, κυρία Πρόεδρε.
Σήμερα απεργεί όλη η Ελλάδα. Δεν είναι μια συνηθισμένη ημέρα. Απεργούν τα συνδικάτα των εργαζομένων, τα συνδικάτα των εμπόρων, των βιοτεχνών, των ελευθέρων επαγγελματιών, των επιστημόνων. Δεν μπορεί η Βουλή, κυρία Πρόεδρε, να συνεχίζει σαν να μη συμβαίνει κάτι. 
Εμείς, θέσαμε και στη Διάσκεψη των Προέδρων την πρόταση, αυτήν την ώρα να μη συνεδριάζει η Βουλή, έτσι ώστε όσοι Βουλευτές θέλουν, να συμπαρασταθούν σ’ αυτό το πάνδημο αίτημα της ελληνικής κοινωνίας εναντίον του αντιλαϊκού πακέτου να μπορούν να το κάνουν και αυτή η μόνη συνεδρίαση να μετατεθεί για μια άλλη ημέρα. Δεν είναι ένα επείγον νομοσχέδιο. Το θέσαμε το θέμα διά του Κοινοβουλευτικού μας Εκπροσώπου, του κ. Λαφαζάνη. 
Γνωρίζω ότι η Διάσκεψη των Προέδρων, κατά πλειοψηφία αποφάσισε διαφορετικά. Επαναφέρουμε την πρόταση στην Ολομέλεια και ζητούμε να διακόψει η Βουλή, να δείξει μ’ αυτόν τον τρόπο ότι καταλαβαίνει το μήνυμα της κοινωνίας να μεταθέσουμε για αργότερα, όπως μπορούμε άνετα τη μία και μόνη συνεδρίαση για τη συζήτηση του συγκεκριμένου νομοσχεδίου και όσοι από τους συναδέλφους θέλουν να μετάσχουν στις απεργιακές συγκεντρώσεις, να το κάνουν.
Σας ευχαριστώ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια – Τσαρουχά</Parlmember>): Σας ευχαριστώ και εγώ, κύριε Παπαδημούλη.</ChairmanSpeech>
<Speech><Parlmember>ΑΘΑΝΑΣΙΟΣ ΠΑΦΙΛΗΣ</Parlmember>: Κυρία Πρόεδρε, θα ήθελα το λόγο.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια – Τσαρουχά</Parlmember>): Ορίστε, κύριε Παφίλη, έχετε το λόγο.</ChairmanSpeech>
<Speech><Parlmember>ΑΘΑΝΑΣΙΟΣ ΠΑΦΙΛΗΣ</Parlmember>: Ευχαριστώ, κυρία Πρόεδρε. 
Θα ήθελα να επαναλάβω την πάγια θέση του Κομμουνιστικού Κόμματος Ελλάδος, ότι σε περίπτωση γενικής απεργίας σαν αυτή που γίνεται σήμερα, που απεργεί κυριολεκτικά όλη η Ελλάδα –εργατική τάξη, εργαζόμενοι, μεσαία στρώματα, αγρότες, οι πάντες- προτείνουμε να μη συνεδριάσει η Βουλή. Αυτό, θα είναι ένα ελάχιστο δείγμα σεβασμού στον αγώνα που δίνει αυτήν τη στιγμή ο ελληνικός λαός απέναντι σε μέτρα, που η λέξη «βάρβαρα» μάλλον είναι πολύ ήπια για να τα χαρακτηρίσει. Είναι μέτρα που ισοπεδώνουν, τσακίζουν και συντρίβουν κυριολεκτικά τις λαϊκές οικογένειες. 
Εμείς, λοιπόν, προτείνουμε να μη γίνει η συνεδρίαση σήμερα. Άλλωστε, υπάρχουν τόσα κενά για να γίνει αυτή η συζήτηση. Σε περίπτωση που η Ολομέλεια αποφασίσει διαφορετικά, εμείς δεν συμμετέχουμε στη συζήτηση. Η θέση μας είναι μαζί με τους εργαζόμενους και τον ελληνικό λαό που βρίσκεται στους δρόμους και απεργεί. 
Επαναλαμβάνω, ότι η θέση μας για το συγκεκριμένο νομοσχέδιο είναι η θέση που διατύπωσε ο εισηγητής μας, το καταψηφίζουμε δηλαδή. Οι λόγοι αναφέρονται και στα Πρακτικά της επιτροπής.
Περιμένουμε απάντηση, κυρία Πρόεδρε, γι’ αυτή μας την πρότασή μας.</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια- Τσαρουχά</Parlmember>): Ευχαριστούμε, κύριε Παφίλη.</ChairmanSpeech>
<Speech><Parlmember>ΧΡΥΣΟΥΛΑ-ΜΑΡΙΑ ΓΙΑΤΑΓΑΝΑ</Parlmember>: Κυρία Πρόεδρε, θα ήθελα το λόγο.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια- Τσαρουχά</Parlmember>): Κυρία Γιαταγάνα, δεν είστε Κοινοβουλευτική Εκπρόσωπος.</ChairmanSpeech>
<Speech><Parlmember>ΧΡΥΣΟΥΛΑ-ΜΑΡΙΑ ΓΙΑΤΑΓΑΝΑ</Parlmember>: Έχουμε το δικαίωμα να μιλήσουμε όλοι οι Βουλευτές.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια- Τσαρουχά</Parlmember>): Βάσει Κανονισμού, όχι σε αυτήν τη συζήτηση, κυρία Γιαταγάνα. 
Πρέπει να σας πω, κυρίες και κύριοι συνάδελφοι, ότι η διαδικασία η σημερινή έχει αποφασιστεί από τη Διάσκεψη των Προέδρων, που είναι το ανώτατο όργανο λειτουργίας του Κοινοβουλίου. 
Το Προεδρείο, πιθανά να ήθελε να είναι σε αυτήν τη θέση, να σας πει αυτό που ζητάτε. Ωστόσο, εγώ δεσμεύομαι από τη θέση της Διάσκεψης των Προέδρων. Επομένως, συνεχίζουμε τη συζήτηση.</ChairmanSpeech> 
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Κυρία Πρόεδρε, θα ήθελα το λόγο για ένα λεπτό.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια- Τσαρουχά</Parlmember>): Θα τον έχετε, κύριε Παφίλη.</ChairmanSpeech> 
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Παπαδημούλης, κυρία Πρόεδρε.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια- Τσαρουχά</Parlmember>): Συγγνώμη, κύριε Παπαδημούλη.
Ορίστε, κύριε συνάδελφε, έχετε το λόγο.</ChairmanSpeech>
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Ελπίζω ότι θα εκφράσω και τον κ. Παφίλη.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια- Τσαρουχά</Parlmember>): Θα το δούμε.</ChairmanSpeech>
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Θα το προσπαθήσω. Η ελπίδα πεθαίνει τελευταία. 
Σημειώνω με ενδιαφέρον ότι κι εσείς, παρ’ ότι δεν έχετε τη δύναμη, συμμερίζεστε το αίτημά μας. Η συντριπτική πλειοψηφία, το σύνολο σχεδόν της Κοινοβουλευτικής μας Ομάδας, θα είναι στις απεργιακές συγκεντρώσεις σε όλη την Ελλάδα, σε ένδειξη συμπαράστασης του ΣΥΡΙΖΑ - Ενωτικού Κοινωνικού Μετώπου στον αγωνιζόμενο ελληνικό λαό και ιδιαίτερα στα κοινωνικά στρώματα που θίγονται από το «βάρβαρο» πακέτο. Με απόφαση του προεδρείου της Κοινοβουλευτικής μας Ομάδας, μια μικρή αντιπροσωπεία Βουλευτών του ΣΥΡΙΖΑ, θα μείνει εδώ για να παρουσιάσει και στην Ολομέλεια τις θέσεις επί του νομοσχεδίου.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια- Τσαρουχά</Parlmember>): Ευχαριστούμε πολύ, κύριε Παπαδημούλη.</ChairmanSpeech>
<Speech><Parlmember>ΑΘΑΝΑΣΙΟΣ ΠΑΦΙΛΗΣ</Parlmember>: Κυρία Πρόεδρε, θα ήθελα για λίγο το λόγο.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια- Τσαρουχά</Parlmember>): Κύριε Παφίλη, έχετε το λόγο.</ChairmanSpeech>
<Speech><Parlmember>ΑΘΑΝΑΣΙΟΣ ΠΑΦΙΛΗΣ</Parlmember>: Κυρία Πρόεδρε, επειδή έγινε το σχόλιο ότι θα εκφράσει ο κ. Παπαδημούλης το ΚΚΕ, εδώ φαίνεται και η γενικότερη στροφή…
Εμείς αποχωρούμε και δεν συμμετέχουμε στη συνεδρίαση.</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια- Τσαρουχά</Parlmember>): Δεν συμφωνείτε, λοιπόν.</ChairmanSpeech>
<Speech><Parlmember>ΑΘΑΝΑΣΙΟΣ ΠΑΦΙΛΗΣ</Parlmember>: Δεν συμφωνούμε.
Ο ΣΥΡΙΖΑ μέχρι τις τελευταίες εκλογές αποχωρούσε, τώρα μένει. Αυτά είναι σημεία των καιρών.
Ευχαριστώ πολύ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια- Τσαρουχά</Parlmember>): Ευχαριστούμε πολύ για την επισήμανση. Έχει καταγραφεί.
Το λόγο έχει ο Πρόεδρος των Ανεξάρτητων Ελλήνων κ. Παναγιώτης Καμμένος, για τρία λεπτά.</ChairmanSpeech>
<Speech><Parlmember>ΠΑΝΑΓΙΩΤΗΣ ΚΑΜΜΕΝΟΣ</Parlmember> (Πρόεδρος των Ανεξάρτητων Ελλήνων): Ευχαριστώ, κυρία Πρόεδρε.
 Κατ’ αρχάς, σήμερα είναι μια επέτειος που δεν πρέπει να ξεχνάμε. Σήμερα, είναι η μέρα της δολοφονίας του συναδέλφου μας του Παύλου Μπακογιάννη. Σαν σήμερα ο Παύλος Μπακογιάννης δολοφονήθηκε από την οργάνωση «17 Νοέμβρη», την ίδια περίοδο που στο Κοινοβούλιο συζητείτο το σκάνδαλο Κοσκωτά. 
Τα αναφέρω αυτά, πρώτα απ’ όλα αποδίδοντας τιμή σ’ έναν Έλληνα Βουλευτή, ο οποίος έπεσε για το καθήκον του, έναν αγωνιστή, ο οποίος πάλεψε και τα χρόνια της δικτατορίας, ένα δημοσιογράφο, ο οποίος ήταν η ελεύθερη φωνή κατά τη διάρκεια της επταετούς διακυβέρνησης των στρατιωτικών της χούντας. Ένα έθνος, το οποίο δεν τιμά τουλάχιστον εκείνους τους πολιτικούς που έπεσαν στο καθήκον υπηρετώντας ιδέες, που ξεχνά, είναι ένα έθνος που πεθαίνει γρήγορα. 
Οι Ανεξάρτητοι Έλληνες, λοιπόν, τιμούμε τη μνήμη του Παύλου Μπακογιάννη. Σήμερα, είναι μια μέρα κατά την οποία ο ελληνικός λαός τυγχάνει να αντιστέκεται απέναντι στην ξένη κατοχή της τρόικας, που προσπαθεί να επιβάλει τις πολιτικές της. 
Θεωρούμε, κυρία Πρόεδρε, ότι το ελληνικό Κοινοβούλιο δεν μπορεί να συνεχίζει να συνεδριάζει, την ώρα που Έλληνες εργαζόμενοι του ιδιωτικού και του δημόσιου τομέα βρίσκονται κάτω στους δρόμους, διεκδικώντας το δικαίωμά τους στην εργασία.
Δεν είναι δυνατόν να αγνοούμε ότι η Γενική Συνομοσπονδία Εργατών Ελλάδος, η ΑΔΕΔΥ, αλλά και όλες οι οργανώσεις, έχουν εξαγγείλει σήμερα πανελλαδική απεργία και θα λειτουργεί η Βουλή των Ελλήνων σαν απεργοσπαστικός μηχανισμός.
Πρέπει τώρα και με πρωτοβουλία του Προεδρείου, να σταματήσει η συνεδρίαση και εμείς τουλάχιστον σας δηλώνουμε ότι θα συμμετέχουμε στις κινητοποιήσεις της ΓΣΕΕ και της ΑΔΕΔΥ δίπλα από τον ελληνικό λαό. Ένα εκατομμύριο οκτακόσιες χιλιάδες άνεργοι, δέκα Έλληνες που αυτοκτονούν κάθε μέρα. Εισπρακτικές εταιρείες που μπαίνουν μέσα σε κάθε σπίτι. Η πολιτική της τρόικας και των τοκογλύφων, έχουν φθάσει πλέον τον ελληνικό λαό στο απροχώρητο και την ίδια στιγμή έχουμε δημόσιες δηλώσεις, ακόμα και του Προέδρου της Βουλής, που μιλάνε για αποσταθεροποίηση.
Σ’ αυτό το σημείο, κυρία Πρόεδρε, θέλω δημόσια να τοποθετηθώ λέγοντας, ότι η αποσταθεροποίηση είναι πιθανόν κάτι το οποίο επιθυμούν κάποιοι, που θέλουν την Ελλάδα να τη δουν γρήγορα να χάνει τη δική της κυριαρχία. Αλλά θέλω να σας πω ότι πολιτικές του να επιτρέπουμε θεσμική αποσταθεροποίηση, είναι πολιτικές τις οποίες δεν πρέπει να ακολουθεί και το Προεδρείο της Βουλής. 
Θέλω να απευθυνθώ στον Πρόεδρο της Βουλής λέγοντας ότι δεν είναι δυνατόν να λειτουργεί ωσεί παρών. Ο Πρόεδρος της Βουλής ή δεν θα πρέπει να εμμείνει στην παραίτησή του που κατέθεσε στον Πρωθυπουργό ή θα πρέπει να αναλάβει πλήρως τα καθήκοντά του, διότι τι μεγαλύτερη αποσταθεροποίηση, όταν ένας θεσμικός παράγων, όπως ο Πρόεδρος της Βουλής, λειτουργεί υπό αναστολή. Και υπάρχει το ερώτημα. Αν αύριο για οποιοδήποτε λόγο ο Πρόεδρος της Δημοκρατίας δεν θα μπορεί να ασκήσει τα καθήκοντά του και θα χρειαστεί να αντικατασταθεί από τον Πρόεδρο της Βουλής, όπως προβλέπει το Σύνταγμα, τι θα γίνει; Θα λειτουργήσει υπό αναστολή; Τέτοιου είδους πολιτικές, ενισχύουν την αποσταθεροποίηση και για τέτοιου είδους πολιτικές, πρέπει να υπάρχουν λύσεις. 
Εγώ θέλω να ζητήσω δημοσίως, να έρθει ο Πρόεδρος της Βουλής στο έδρανο και να απαντήσει σαφώς. Ασκεί πλήρως τα καθήκοντά του, όπως προβλέπονται από το Σύνταγμα ή όχι; Αυτό είναι μία απάντηση που οφείλει να δοθεί δημόσια και ενώπιον της Βουλής των Ελλήνων.
Ευχαριστώ πολύ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστώ και εγώ, κύριε Πρόεδρε.
Ως Προεδρείο, όπως τοποθετήθηκα και πριν σε παρόμοιες τοποθετήσεις άλλων συναδέλφων, πρέπει να σας πω –και το γνωρίζετε πολύ καλά- ότι η Διάσκεψη των Προέδρων αποφάσισε να γίνει η συζήτηση αυτού του νομοσχεδίου σήμερα το πρωί. Η Βουλή συμμερίζεται -και προσωπικά το Προεδρείο συμμερίζεται- αυτήν τη θέση που εκφράσατε, κύριε Πρόεδρε, όμως, λόγω της δικής μου θέσης εδώ πρέπει να σας πω, κύριε Πρόεδρε, με όλο το σεβασμό ότι πιθανά η αποσταθεροποίηση θα συμβεί, αν δεν λειτουργεί το Κοινοβούλιο. Και ίσως, αυτό θέλουν κάποιοι. Να μη λειτουργεί το Κοινοβούλιο και βέβαια όλοι, όπως γνωρίζετε πολύ καλύτερα από εμένα, κρινόμαστε καθημερινά και γι’ αυτά που λέμε και γι’ αυτά που πράττουμε.
(Χειροκροτήματα από την πτέρυγα της Νέας Δημοκρατίας)
Η αλήθεια θα λάμψει, αρκεί ο ελληνικός λαός να ανοίξει τα αυτιά και τα μάτια του. 
Με όλο το σεβασμό, θα πρέπει να μπω στη συζήτηση του νομοσχεδίου.</ChairmanSpeech> 
<Speech><Parlmember>ΠΑΝΑΓΙΩΤΗΣ ΚΑΜΜΕΝΟΣ</Parlmember> (Πρόεδρος των Ανεξάρτητων Ελλήνων): Κυρία Πρόεδρε, το λόγο παρακαλώ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ο Πρόεδρος των Ανεξάρτητων Ελλήνων κ. Παναγιώτης Καμμένος έχει το λόγο.</ChairmanSpeech>
<Speech><Parlmember>ΠΑΝΑΓΙΩΤΗΣ ΚΑΜΜΕΝΟΣ</Parlmember> (Πρόεδρος των Ανεξάρτητων Ελλήνων): Κυρία Πρόεδρε, επιβάλλεται να γνωρίζει το Κοινοβούλιο, εάν υπάρχει Πρόεδρος της Βουλής ο οποίος ασκεί πλήρως τα καθήκοντά του ή όχι.</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Σε αυτό δεν απαντώ, απάντησα…</ChairmanSpeech>
<Speech><Parlmember>ΠΑΝΑΓΙΩΤΗΣ ΚΑΜΜΕΝΟΣ</Parlmember> (Πρόεδρος των Ανεξάρτητων Ελλήνων): Σας δηλώνω, κυρία Πρόεδρε, ότι η Κοινοβουλευτική Ομάδα των Ανεξάρτητων Ελλήνων αποχωρεί από το Κοινοβούλιο και συμμετέχει στις απεργιακές κινητοποιήσεις της ΑΔΕΔΥ και της ΓΣΕΕ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Το σέβομαι απόλυτα.
Το Προεδρείο έχει υποχρέωση λόγω της απόφασης της Διάσκεψης να μπει στη συζήτηση του νομοσχεδίου. Σε ό,τι έχει να κάνει με τον Πρόεδρο κ .Μεϊμαράκη, είναι εντελώς άλλο θέμα και πιστεύω ότι θα το αντιμετωπίσει ο ίδιος.</ChairmanSpeech>
<Speech><Parlmember>ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ</Parlmember>: Κυρία Πρόεδρε, το λόγο παρακαλώ.</Speech> 
<Speech><Parlmember>ΝΙΚΗΤΑΣ ΚΑΚΛΑΜΑΝΗΣ</Parlmember>: Συγγνώμη κυρία Πρόεδρε, έκανε πρόταση μομφής ο κ. Καμμένος;</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Κύριε Κακλαμάνη, πρώτα απ’ όλα δεν ζητήσατε το λόγο από το Προεδρείο.</ChairmanSpeech>
<Speech><Parlmember>ΝΙΚΗΤΑΣ ΚΑΚΛΑΜΑΝΗΣ</Parlmember>: Ζητώ το λόγο.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Μισό λεπτό, λοιπόν, να δώσω το λόγο στην κ. Χριστοφιλοπούλου, η οποία είναι Κοινοβουλευτική Εκπρόσωπος του ΠΑΣΟΚ. 
Ορίστε, κυρία Χριστοφιλοπούλου, έχετε το λόγο.</ChairmanSpeech>
<Speech><Parlmember>ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ</Parlmember>: Σας ευχαριστώ, κυρία Πρόεδρε.
Θέλω να επισημάνω, όπως και εσείς το κάνατε πριν λίγο, ότι η δημοκρατία απαιτεί μία Βουλή ανοιχτή, μία Βουλή που να λειτουργεί. Η Βουλή, δεν είναι χώρος εργασίας, είναι χώρος προσφοράς, είναι χώρος εκπροσώπησης του έθνους και του λαού.
Θέλω, επίσης, να πω και στους αγαπητούς συναδέλφους της Αντιπολίτευσης ότι ακριβώς όπως η δημοκρατία έχει ανάγκη από ανοικτή Βουλή, Βουλή που είναι σε εγρήγορση και σε πλήρη λειτουργία, την ίδια στιγμή η δημοκρατία έχει ανάγκη από ειρηνικά γεμάτες πλατείες. 
Αυτήν τη στιγμή, κυρία Πρόεδρε, η χώρα βρίσκεται σε ένα εξαιρετικά κρίσιμο σημείο, σημείο καμπή. Η χώρα βρίσκεται σε ένα σημείο, όπου η επιβίωσή της εντός της Ευρωζώνης, θα έλεγα δε η επιβίωση συνολικά της Ευρωζώνης, βρίσκεται εν κινδύνω. Σε αυτήν την πάρα πολύ δύσκολη φάση, δεν είναι τυχαίο ότι έχουν δει το φως της δημοσιότητας διαρροές περί πολιτικών προσώπων και πολιτειακών παραγόντων, βεβαίως εν πολλοίς και του Προέδρου της Βουλής. 
Θέλουμε, λοιπόν, εμείς να διατρανώσουμε τη στήριξή μας και την προώθηση του αιτήματος σήμερα, διά του Υπουργού Δικαιοσύνης να δοθούν στη δημοσιότητα άμεσα όλα εκείνα τα στοιχεία, όλος ο φάκελος που αφορά τον Πρόεδρο της Βουλής και όσα άλλα πολιτικά πρόσωπα, προεξέχοντος του Προέδρου της Βουλής βεβαίως, και να δοθούν τώρα στη δημοσιότητα, κυρία Πρόεδρε, διότι η δημοκρατία χρειάζεται Βουλή ανοικτή αλλά δεν χρειάζεται σκιές. 
Πρέπει, λοιπόν, να υπάρξει αυτή η διέξοδος και με την ευκαιρία αυτή, τοποθετούμαι εκ μέρους της Κοινοβουλευτικής Ομάδας του ΠΑΣΟΚ.</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε, κυρία συνάδελφε.
Επομένως, η Βουλή μένει ανοικτή.</ChairmanSpeech> 
<Speech><Parlmember>ΧΡΗΣΤΟΣ ΠΑΠΠΑΣ</Parlmember>: Κυρία Πρόεδρε, παρακαλώ το λόγο.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ορίστε, κύριε Παππά, έχετε το λόγο για δύο λεπτά.</ChairmanSpeech>
<Speech><Parlmember>ΧΡΗΣΤΟΣ ΠΑΠΠΑΣ</Parlmember>: Θα θέλαμε να τοποθετηθούμε κάνοντας μία διαπίστωση …</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Με συγχωρείτε, κύριε Παππά, αλλά επειδή έχουμε μπει στη συζήτηση του νομοσχεδίου, τυπικά τουλάχιστον, το λόγο παίρνουν μόνο οι Κοινοβουλευτικοί Εκπρόσωποι …</ChairmanSpeech>
<Speech><Parlmember>ΧΡΗΣΤΟΣ ΠΑΠΠΑΣ</Parlmember>: Δεν έχετε μπει ακόμα στη συζήτηση.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Έχουμε μπει, γιατί μέχρι στιγμής αυτοί που μίλησαν, ήταν οι Κοινοβουλευτικοί Εκπρόσωποι. Με όλο το σεβασμό, κύριε Παππά, βλέπω ότι ο κ. Κασιδιάρης είναι ο Κοινοβουλευτικός Εκπρόσωπος της Χρυσής Αυγής.</ChairmanSpeech>
<Speech><Parlmember>ΧΡΗΣΤΟΣ ΠΑΠΠΑΣ</Parlmember>: Οι τύποι, όμως, χαλάνε την ουσία, κυρία Πρόεδρε. Με διακόψατε μόλις ξεκίνησα. Ο Κοινοβουλευτικός Εκπρόσωπός μας θα έρθει και θα μιλήσει. Εγώ θέλω να τοποθετηθώ επί της απεργίας.
Θέλω να κάνω μία διαπίστωση, η οποία λέγεται και εδώ μέσα και στους διαδρόμους και στα κανάλια. Το πολιτικό σύστημα είναι διεφθαρμένο μέχρι το κόκαλο. Αυτό είναι μία μεγάλη αλήθεια. Εμείς δεν θα συμμετάσχουμε στο θέατρο λέγοντας ότι αποχωρούμε για να πάμε στην απεργία κ.λπ.. Δεν θέλουμε να καπελώσουμε καμία απεργία. Οι Έλληνες εθνικιστές δεν καπελώνουν την απεργία του ελληνικού λαού. Ο ελληνικός λαός πρέπει να βγει εκατομμύρια στους δρόμους σήμερα με ελληνικές σημαίες και μόνο και όχι κομματικές και να διεκδικήσει τα δίκαιά του. 
Ξέρετε, αυτή τη στιγμή ξεπουλιούνται η άμυνα, η υγεία, η παιδεία, η ασφάλεια, η εθνική κυριαρχία, δημόσια αγαθά. Υπ’ αυτήν την έννοια, ο λαός θα πρέπει να απαιτήσει και είναι επίκαιρο το σύνθημα και μας βρίσκει σύμφωνους αυτό το ιστορικό σύνθημα που λέγεται:«Ψωμί – Παιδεία – Ελευθερία». 
Ευχαριστώ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Σας ευχαριστώ, κύριε Παππά.</ChairmanSpeech>
<Speech><Parlmember>ΝΙΚΗΤΑΣ ΚΑΚΛΑΜΑΝΗΣ</Parlmember>: Κυρία Πρόεδρε, σας έχω ζητήσει το λόγο.</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Κύριε Κακλαμάνη, ξέρετε ότι σας εκτιμώ και σας αγαπώ ιδιαιτέρως …</ChairmanSpeech>
<Speech><Parlmember>ΝΙΚΗΤΑΣ ΚΑΚΛΑΜΑΝΗΣ</Parlmember>: Με συγχωρείτε, κυρία Πρόεδρε, αλλά δεν μπορεί να έρχεται ο κ. Καμμένος εδώ και να λέει όσα λέει …</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Με συγχωρείτε, είναι Πρόεδρος και μπορεί να πάρει το λόγο και να τοποθετηθεί, όπως θέλει. Εμείς ψάχνουμε την κ. Βούλτεψη, η οποία είναι η Κοινοβουλευτική Εκπρόσωπος της Νέας Δημοκρατίας, να έρθει να τοποθετηθεί …</ChairmanSpeech>
<Speech><Parlmember>ΝΙΚΗΤΑΣ ΚΑΚΛΑΜΑΝΗΣ</Parlmember>: Αυτό το θέμα αφορά όλους μας.</Speech> 
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Μα, δεν μπήκαμε σε συζήτηση για την απεργία, εννοείται ότι μας αφορά όλους. Με την ίδια λογική μπορούν να τοποθετηθούν όλοι οι συνάδελφοι. Η κ. Βούλτεψη είναι εκπρόσωπός σας, τύποις. 
Εν πάση περιπτώσει, κύριε συνάδελφε, έχετε το λόγο για δύο λεπτά.</ChairmanSpeech> 
<Speech><Parlmember>ΝΙΚΗΤΑΣ ΚΑΚΛΑΜΑΝΗΣ</Parlmember>:  Κυρία Πρόεδρε, όπως τοποθετηθήκατε εσείς για τη συνεδρίαση της Βουλής, και απαντώντας στον κ. Καμμένο, εμείς καλυπτόμεθα απολύτως. Από εκεί και πέρα όμως, ο κ. Καμμένος άρχισε να τοποθετείται και να βάζει γενικότερα θέματα. 
Εγώ ερωτώ. Έθεσε θέμα μομφής για τον κ. Μεϊμαράκη; Πρώτος ο κ. Μεϊμαράκης έχει ζητήσει τη διαλεύκανση της ιστορίας. Δεν χρειαζόταν συνηγόρους εδώ μέσα. Και δεύτερον, έτσι όπως το τοποθέτησε, εάν θέτει θέμα μομφής να έρθει ευθέως να το πει και να κάνει η Βουλή αυτό που πρέπει. Ας συνεννοηθεί ενδεχομένως και με άλλα κόμματα που μπορεί να έχουν την ίδια άποψη με αυτόν και όχι να αφήνει να πλανώνται τέτοια πράγματα και να ανακαλύπτει μέχρι και αιφνίδια αρρώστια του κ. Παπούλια, για το τι θα γίνει τότε κ.λπ..
Ας έρθει, λοιπόν, το κόμμα του και ας βάλει θέμα μομφής: ότι η Βουλή έχει πρόβλημα. Δεν είναι σωστά πράγματα αυτά.
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστώ πάρα πολύ, κύριε Κακλαμάνη.
Έχω την τιμή να ανακοινώσω στο Σώμα ότι στη συζήτηση του νομοσχεδίου του Υπουργείου Μακεδονίας-Θράκης: «Επείγουσες ρυθμίσεις επενδυτικών σχεδίων ν. 3908/2011 και π.δ. 33/2011», ειδικός αγορητής του ΠΑΣΟΚ θα είναι ο κ. Σαλτούρος Δημήτριος. 
Επίσης, στη συζήτηση του ίδιου νομοσχεδίου από την πλευρά των Ανεξάρτητων Ελλήνων, ειδικός αγορητής θα είναι ο κ. Τέρενς Κουίκ και Κοινοβουλευτικός Εκπρόσωπος ο κ. Κωνσταντίνος Μαρκόπουλος.
Από την πλευρά του Λαϊκού Συνδέσμου-Χρυσή Αυγή, ειδικός αγορητής θα είναι ο Βουλευτής Β΄ Θεσσαλονίκης κ. Πολύβιος Ζησιμόπουλος και Κοινοβουλευτικός Εκπρόσωπος ο Βουλευτής Νομού Αττικής κ. Ηλίας Κασιδιάρης. 
Τέλος, στη συζήτηση του ίδιου νομοσχεδίου από τη Δημοκρατική Αριστερά, ειδική αγορήτρια θα είναι η Βουλευτής Θεσσαλονίκης κ. Αικατερίνη Μάρκου.
Εισερχόμαστε, λοιπόν, και ουσιαστικά στη συζήτηση του σχεδίου νόμου.</ChairmanSpeech>
<Speech><Parlmember>ΘΕΟΔΩΡΟΣ ΚΑΡΑΟΓΛΟΥ</Parlmember> (Υπουργός Μακεδονίας και Θράκης): Κυρία Πρόεδρε, μπορώ να έχω το λόγο;</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Παρακαλώ, κύριε Υπουργέ, έχετε το λόγο.</ChairmanSpeech>
<Speech><Parlmember>ΘΕΟΔΩΡΟΣ ΚΑΡΑΟΓΛΟΥ</Parlmember> (Υπουργός Μακεδονίας και Θράκης): Θα ήθελα να καταθέσω μια μικρή νομοτεχνική βελτίωση. 
Στο σχέδιο νόμου «Επείγουσες ρυθμίσεις επενδυτικών σχεδίων ν. 3908/2011 και π.δ. 33/2011» προστίθεται παράγραφος 6 με το εξής περιεχόμενο:
«Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά στις επιμέρους διατάξεις».
(Στο σημείο αυτό ο Υπουργός Μακεδονίας και Θράκης κ. Θεόδωρος Καράογλου, καταθέτει για τα Πρακτικά την προαναφερθείσα νομοτεχνική βελτίωση, η οποία έχει ως εξής: 
( Να μπει η σελ. 25 )</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε, κύριε Υπουργέ.
Παρακαλώ να διανεμηθεί στους συναδέλφους. 
Το λόγο έχει ο εισηγητής της Νέας Δημοκρατίας κ. Αλέξανδρος Δερμετζόπουλος, για δεκαπέντε λεπτά.</ChairmanSpeech>
<Speech><Parlmember>ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ</Parlmember>: Ευχαριστώ, κυρία Πρόεδρε.
Πριν ξεκινήσω θέλω να πω ότι η Βουλή οφείλει και πρέπει να μείνει ανοιχτή. Και εδώ μέσα θα πρέπει να υπάρξουν αυτές οι πολιτικές, ώστε να σταματήσουν να συμβαίνουν αυτά που συμβαίνουν έξω. Άρα, η Ολομέλεια των Προέδρων ορθά αποφάσισε αυτά που αποφάσισε.
Έρχομαι τώρα στο νομοσχέδιο που συζητάμε σήμερα «Επείγουσες ρυθμίσεις επενδυτικών σχεδίων ν. 3908/2011 και π.δ. 33/2011». Το νομοσχέδιο αυτό, κυρίες και κύριοι συνάδελφοι, εισάγεται στην πιο κρίσιμη ίσως περίοδο για την ελληνική οικονομία και μπορεί να θεωρείται ένα «τεχνικό» νομοσχέδιο, καθώς επιφέρει τροποποιήσεις επί της διαδικασίας των εγκρίσεων των επενδυτικών σχεδίων, έχει όμως, και ουσία και στίγμα των πολιτικών επιλογών που πρέπει να υιοθετηθούν και να υλοποιηθούν και να φέρουν μάλιστα και άμεσα αποτελέσματα.
Είναι πια σαφές και αποδεκτό από όλους, απ’ όλες τις πτέρυγες της Βουλής, ότι η μόνο διέξοδος σήμερα, σε σημείο να έχει απαξιωθεί λεκτικά, λόγω της διαρκούς επανάληψης, είναι η ανάπτυξη. Η αναπτυξιακή επανεκκίνηση με την προώθηση βιώσιμων επενδύσεων, για τις οποίες απαιτούνται συντονισμένες παρεμβάσεις, με στόχο την αύξηση της παραγωγικότητας, της ανταγωνιστικότητας και της περιφερειακής συνοχής.
Δεν υπάρχουν πια άλλα περιθώρια. Όλες οι πολιτικές επιλογές πρέπει να έχουν σαν στόχο και σαν περιεχόμενο την αναπτυξιακή διαδικασία της χώρας, την αξιοποίηση και το συντονισμό όλων των διαθέσιμων πόρων και χρηματοδοτικών εργαλείων, την ενιαία λειτουργία όλων των παραγόντων για την αναδιάρθρωση της παραγωγικής βάσης και το μετασχηματισμό των ελληνικών περιφερειών σε εξωστρεφείς οικονομίες ανταγωνιστικών προϊόντων και υπηρεσιών.
Επειδή μιλάμε για ένα νομοσχέδιο, κυρίες και κύριοι συνάδελφοι, που κατ’ αρχάς αφορά τη βόρεια Ελλάδα, είναι γνωστό το μέγεθος της αποβιομηχάνισης αυτής της περιοχής, με όλες τις συνέπειες που αυτή της επιφέρει και μάλιστα, με πρώτη και μεγαλύτερη την ανεργία. Πάρα πολλές ελληνικές επιχειρήσεις και φυσικά και ξένοι επενδυτές, έχουν μετακινηθεί σε γείτονες χώρες, όπως είναι η Τουρκία, η Βουλγαρία, η Ρουμανία, τα Σκόπια, λόγω του χαμηλότερου εργατικού και λειτουργικού κόστους και φυσικά της χαμηλότερης φορολογίας, καθώς και της ύπαρξης ενός ελκυστικού επιχειρηματικού περιβάλλοντος.
Όσον αφορά την αναγκαία φορολογική σταθερότητα, όλοι πια αναγνωρίζουμε ότι αυτό αποτελεί μια άγνωστη έννοια για την Ελλάδα. Η πολυνομία, η πολυπλοκότητα και οι συχνές αλλαγές στο φορολογικό μας σύστημα χαρακτηρίζουν πια τη χώρα μας.
Όσον αφορά την ελκυστικότητα του επιχειρηματικού περιβάλλοντος, αξίζει να δούμε τι προσφέρουν στους επενδυτές οι ανταγωνιστές μας στα Βαλκάνια. 
Σκόπια: 0% σε αδιανέμητα κέρδη, 10% φόρος εισοδήματος σε επιχειρήσεις και σε φυσικά πρόσωπα, διεκπεραίωση αδειοδότησης σε χρόνο μόλις τεσσάρων ωρών. Αλβανία: 10% εταιρικός φόρος, 10% φόρος εισοδήματος φυσικών προσώπων, 20% μείωση εργοδοτικών ασφαλιστικών εισφορών για νέες επενδύσεις. Τουρκία: Διεκπεραίωση αδειοδότησης σε μια μέρα, ανεξάρτητα από την εθνικότητα ή τη διαμονή των ενδιαφερομένων από μόλις ένα Υπουργείο που ενεργεί σαν συντονιστής όλων των αρχών, 20% εταιρικός φόρος, 15% έως 35% φόρος εισοδήματος φυσικών προσώπων, χαμηλό κόστος ύδρευσης, ενέργειας και τηλεπικοινωνιών. Βουλγαρία: Κωδικοποιημένη νομοθεσία επενδύσεων, διεκπεραίωση επιχειρηματικών σχεδίων εντός συγκεκριμένου χρονικού ορίου τριάντα ημερών, χαμηλοί φορολογικοί συντελεστές. 
Δίπλα, λοιπόν, σε όλες αυτές τις χώρες, στη Βόρεια Ελλάδα δεν έχει μείνει απολύτως τίποτα και είναι ξεκάθαρο πια ότι απαιτείται επιπλέον σεβασμός και μέριμνα γι’ αυτήν την περιοχή. 
Η ανάπτυξη αποτελεί εθνικό στόχο και προϋπόθεση πια για την έξοδο της οικονομίας από την κρίση. Η χώρα χρειάζεται να επανέλθει σε μια τροχιά οικονομικής ανάπτυξης που θα απελευθερώσει το δυναμισμό της και θα της επιτρέψει να αξιοποιήσει τα πλεονεκτήματα –γιατί, ναι, έχει πλεονεκτήματα- ώστε να σχεδιάζει και να υλοποιεί δράσεις και πολιτικές ανάπτυξης σ’ ένα διεθνές περιβάλλον, που αλλάζει με πολύ ταχείς ρυθμούς. Απαιτούνται άμεσες πρωτοβουλίες που θα συμβάλουν στο ρυθμό ανάπτυξης και στην προσέλκυση ξένων επενδύσεων, στην ανταγωνιστικότητα της οικονομίας, στην απασχόληση, στην οικονομική συνοχή. 
Ας προχωρήσουμε όμως, σε αυτό το νομοσχέδιο. Με αυτό το νομοσχέδιο υπάγονται πια όλες οι αρμοδιότητες της Ειδικής Υπηρεσίας με τον τίτλο «Επιχειρησιακή Μονάδα Ανάπτυξης» στο Υπουργείο Μακεδονίας-Θράκης μετά την κατάργηση της αντίστοιχης Ειδικής Υπηρεσίας του πρώην Υπουργείου Ανάπτυξης, Ανταγωνιστικότητας και Ναυτιλίας. Μεταξύ των αρμοδιοτήτων αυτής της μονάδας ήταν να αποτελεί το κέντρο αποδοχής αιτήσεων για υπαγωγή και τροποποίηση επενδυτικών σχεδίων, αλλά και διεκπεραίωσης ολόκληρης της διαδικασίας μιας επένδυσης στο πλαίσιο του υφιστάμενου επενδυτικού νόμου 3908 για την περιοχή της Βόρειας Ελλάδας, όλων των κατηγοριών των επενδυτικών σχεδίων, με εξαίρεση τα επενδυτικά σχέδια περιφερειακής συνοχής που ήταν κάτω από τα 3 εκατομμύρια, που ήταν αρμοδιότητα των περιφερειών. 
Η Επιχειρησιακή Μονάδα Ανάπτυξης από την αρχική της σύσταση έχει ως σκοπό το σχεδιασμό, την προώθηση και την εκτέλεση αναπτυξιακών προγραμμάτων και δράσεων στην ευρύτερη περιοχή της Μακεδονίας-Θράκης, που είναι οι περιφέρειες Δυτικής Μακεδονίας, Κεντρικής Μακεδονίας και Ανατολικής Μακεδονίας και Θράκης, με προώθηση των αρχών της αειφορίας και της περιβαλλοντικής ευθύνης στις υποδομές που χρησιμοποιεί και με πιλοτική εφαρμογή καινοτόμων αρχών διοίκησης. 
Σε αυτές τις αρμοδιότητες της Επιχειρησιακής Μονάδα Ανάπτυξης ενδεικτικά ανήκουν: Ο συνεκτικός σχεδιασμός, η εποπτεία και η εφαρμογή των αναπτυξιακών στρατηγικών και όσων σχετίζονται με το σχεδιασμό και την εφαρμογή των αναπτυξιακών προγραμμάτων της Ευρωπαϊκής Ένωσης. Ο σχεδιασμός, η εποπτεία και η εφαρμογή ειδικού αναπτυξιακού προγράμματος συγκεκριμένων γεωγραφικών περιοχών. Ο σχεδιασμός, η εποπτεία και η εφαρμογή Συμπράξεων Δημοσίου και Ιδιωτικού Τομέα στο χώρο ευθύνης της. Η αξιολόγηση, η χρηματοδότηση και η εποπτεία των ιδιωτικών επενδύσεων που επιδιώκουν ή που λαμβάνουν δημόσια χρηματοδότηση, πάλι στο χώρο ευθύνης του Υπουργείου. Ο σχεδιασμός, η εποπτεία και η εφαρμογή των δημόσιων πολιτικών ανάπτυξης του χώρου ευθύνης της. Ο σχεδιασμός, η εποπτεία, η εφαρμογή και η προώθηση καινοτομικών αναπτυξιακών σχεδίων στη βάση των αρχών της αειφορίας. Ο σχεδιασμός και η εποπτεία εφαρμογής της απαραίτητης για την προώθηση των αναπτυξιακών σχεδίων επικοινωνιακής στρατηγικής. Η αποτελεσματική προστασία των καταναλωτών και η συστηματική εποπτεία αγοράς στο χώρο ευθύνης. 
Με την υπαγωγή, λοιπόν, αυτών των αρμοδιοτήτων της Ειδικής Υπηρεσίας για τα επιχειρησιακά σχέδια άνω των 3.000.000 ευρώ στο Υπουργείο Μακεδονίας-Θράκης επιτυγχάνονται πάρα πολλά οφέλη. 
Απλοποιούνται καταρχάς οι διαδικασίες υλοποίησης μιας επένδυσης. Μειώνονται αισθητά οι επιβαρύνσεις που υφίστανται οι επιχειρηματίες της Βόρειας Ελλάδας. Επιταχύνονται οι χρόνοι έγκρισης των επενδυτικών σχεδίων. Όλο αυτό το εγχείρημα αποτελεί μια ουσιαστική εξυπηρέτηση των ενδιαφερομένων επενδυτών, σε μια περίοδο που οι επενδύσεις αποτελούν εθνικό στόχο. 
Παράλληλα, όμως, επειδή κατά την 21η Ιουνίου του 2012, οπότε και καταργήθηκε η ΕΜΑ, είχε ολοκληρωθεί ο τρίτος κύκλος των αιτήσεων των γενικών επενδυτικών σχεδίων και αυτά βρίσκονται στη φάση ελέγχου νομιμότητας, με την προτεινόμενη ρύθμιση στο παρόν νομοσχέδιο επιλύονται εκκρεμότητες που προέκυψαν κατά τη διαδοχή μεταξύ των υπηρεσιών, με σκοπό τη διασφάλιση της συνέχειας της υπηρεσίας και της ασφάλειας δικαίου, προς όφελος των επενδυτών. 
Στόχος του παρόντος νομοσχεδίου, κυρίες και κύριοι συνάδελφοι, είναι να ενισχύσει και να ενεργοποιήσει την επενδυτική πρωτοβουλία. Ανάμεσα στις κυβερνητικές πρωτοβουλίες που στοχεύουν στην ανάπτυξη και στην ανταγωνιστικότητα, αυτό το νομοσχέδιο αποτελεί ένα πρώτο ελάχιστο βήμα. 
Θεωρώ ότι είναι αναγκαία η άμεση ανάληψη δύο τουλάχιστον πρωτοβουλιών. Πρώτα απ’ όλα, η ψήφιση ενός νέου αναπτυξιακού νόμου, με προσανατολισμό σε όλες τις μορφές επιχειρηματικής δραστηριότητας, ακόμα και στον πρωτογενή τομέα που αποτελεί, αν θέλετε, τη βασική πηγή εσόδων πλέον για τα επόμενα χρόνια. Ακόμα, η ψήφιση ενός νέου αναπτυξιακού νόμου που θα έχει ικανά κίνητρα να τροφοδοτήσουν την απαιτούμενη κινητικότητα στην οικονομία. 
Επίσης, μια δεύτερη σημαντική και άμεση πλέον πρωτοβουλία που πρέπει να ληφθεί, είναι η αναμόρφωση του φορολογικού μας συστήματος, έτσι ώστε και να απλουστευθεί και να παρέχει δίκαιη κατανομή βαρών, αλλά και να είναι ουσιαστικά αποδοτικό. 
Η μοναδική προοπτική εξόδου από την κρίση θα επιτευχθεί μέσα από διαρθρωτικές αλλαγές που θα σηματοδοτήσουν το μετασχηματισμό του διοικητικού, παραγωγικού και αναπτυξιακού μοντέλου της χώρας. Τα προβλήματα είναι ήδη πάρα πολύ μεγάλα και είναι άμεση ανάγκη να απλοποιήσουμε όλες τις διαδικασίες που απαιτούνται για να υπάρξει επενδυτικό ενδιαφέρον και επιχειρηματική δραστηριότητα, μακριά από γραφειοκρατικές αγκυλώσεις και νομικές ερμηνευτικές αντιφάσεις. 
Σε αυτήν την κατεύθυνση, λοιπόν, είναι προσανατολισμένο το παρόν σχέδιο νόμου. Υπάρχει ήδη η εμπειρία από το παρελθόν και από τη λειτουργία της ειδικής υπηρεσίας. Με την επανασύσταση της Επιχειρησιακής Μονάδας Ανάπτυξης είναι επιτακτική η ανάγκη να λειτουργήσουν τα πάντα με ταχύτητα, με αξιοκρατία και αποτελεσματικότητα, προκειμένου να δοθούν κίνητρα και εχέγγυα ασφάλειας δικαίου σε αυτούς που επιθυμούν να επιχειρήσουν. Μόνο έτσι θα βάλουμε ένα πρώτο φρένο στην ανεργία, στην έλλειψη ρευστότητας και στο μαρασμό των τοπικών οικονομιών. 
Κυρία Πρόεδρε, κλείνοντας θα μου επιτρέψετε να σχολιάσω κάποιες θέσεις που ακούστηκαν κατά τη συζήτηση του νομοσχεδίου στην αρμόδια επιτροπή. Ξέρετε ότι είναι, το λιγότερο σουρεαλιστικό, να κατηγορείς το Υπουργείο Μακεδονίας-Θράκης ως διακοσμητικό, ως άνευ αρμοδιοτήτων και όταν καλείσαι να του δώσεις αρμοδιότητες, τότε να τις αρνείσαι. Εξίσου σουρεαλιστικό είναι και όταν υπερασπίζεσαι την ανασύστασή του, ζητάς τη θωράκισή του και πάλι αρνείσαι σήμερα να του δώσεις την ισχύ και τη θωράκιση για την οποία, υποτίθεται, αγωνίζεσαι. 
Με αυτά τα λίγα, κυρία Πρόεδρε, κυρίες και κύριοι συνάδελφοι, αυτό που μένει είναι να ζητήσω την ψήφιση αυτού του σχεδίου νόμου. 
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια–Τσαρουχά</Parlmember>): Ευχαριστούμε, κύριε Δερμεντζόπουλε. 
Κυρίες και κύριοι συνάδελφοι, έχω την τιμή να ανακοινώσω προς το Σώμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Παιδείας και Θρησκευμάτων, Πολιτισμού και Αθλητισμού «Κύρωση της Μακροπρόθεσμης Συμφωνίας μεταξύ του Διεθνούς Οργανισμού Ατομικής Ενέργειας και της Κυβέρνησης της Ελληνικής Δημοκρατίας για την Υποστήριξη της Ελληνικής Επιτροπής Ατομικής Ενέργειας ως περιφερειακού Εκπαιδευτικού Κέντρου στην Ευρώπη για Θέματα Ραδιενέργειας, Μεταφορών και Ασφάλειας Καταλοίπων».
Το λόγο έχει η κ. Ευαγγελία Αμμανατίδου- Πασχαλίδου εκ μέρους του ΣΥΡΙΖΑ.</ChairmanSpeech> 
<Speech><Parlmember>ΛΙΤΣΑ ΑΜΜΑΝΑΤΙΔΟΥ- ΠΑΣΧΑΛΙΔΟΥ</Parlmember>: Ευχαριστώ, κυρία Πρόεδρε. 
Κυρίες και κύριοι Βουλευτές, έγινε αρκετή συζήτηση πιο μπροστά για την απόφαση της Διάσκεψης των Προέδρων, η οποία πάρθηκε κατά πλειοψηφία, για το αν θα γίνει σήμερα η συγκεκριμένη συζήτηση του σχεδίου νόμου του Υπουργείου Μακεδονίας- Θράκης. Η απόφαση πάρθηκε κατά πλειοψηφία γιατί η άποψη του εκπροσώπου του ΣΥΡΙΖΑ-Ενωτικό Κοινωνικό Μέτωπο ήταν να μεταφερθεί. 
Από την άλλη πλευρά, ακούστηκε από το ΚΚΕ ότι ο ΣΥΡΙΖΑ έχει αλλάξει στάση. Δεν είναι έτσι. Ο ΣΥΡΙΖΑ πάντα ήταν υπέρ τού να μετατίθενται οι συζητήσεις στην Ολομέλεια και ειδικά οι επιτροπές στη Βουλή, όταν υπάρχουν γενικές απεργίες. Αποχωρούμε, λοιπόν, από τις επιτροπές, αλλά κατανοούμε τη σημασία της Ολομέλειας για τη λειτουργία του Κοινοβουλίου και του πολιτεύματός μας, παρ’ ότι νιώθουμε πάρα πολύ άσχημα και θα θέλαμε αυτή τη στιγμή να ήμασταν όλοι έξω. Γι’ αυτό η Κοινοβουλευτική Ομάδα του ΣΥΡΙΖΑ Ενωτικό-Κοινωνικό Μέτωπο είναι στους απεργιακούς αγώνες μαζί με τους εργαζόμενους, με τις μικρομεσαίες επιχειρήσεις, με όλους όσους αυτή τη στιγμή βρίσκονται στους δρόμους, όλων των πόλεων της Ελλάδας. Άλλωστε, τα έχει πει και ο Κοινοβουλευτικός μας Εκπρόσωπος, ο Δημήτρης Παπαδημούλης.
Σήμερα είναι ημέρα γενικής απεργίας. Χαιρετίζουμε βεβαίως αυτή τη δυναμική –φαντάζομαι- και ειρηνική απεργιακή κινητοποίηση. Από την άλλη μεριά, καλούμαστε σήμερα να μιλήσουμε για την ανάπτυξη, γιατί το Υπουργείο Μακεδονίας - Θράκης μέσα απ’ αυτό το σχέδιο νόμου, με το ένα και μόνο άρθρο του, παίρνει αρμοδιότητες του επενδυτικού ν. 3908/2011 από το Υπουργείο Ανάπτυξης όσον αφορά τα επενδυτικά σχέδια άνω των 3.000.000 ευρώ για τις τρεις Περιφέρειες: Δυτικής Μακεδονίας, Κεντρικής Μακεδονίας και Ανατολικής Μακεδονίας και Θράκης. 
Το προκείμενο σχέδιο νόμου, αν το κοιτάξει κανείς μεμονωμένο, είναι πραγματικά μία απλή μεταφορά αρμοδιοτήτων. Μπορούμε όμως να πούμε ότι μιας και αυτές οι αρμοδιότητες προκύπτουν από τον επενδυτικό ν. 3908/2011, άπτονται μιας σειράς θεμάτων που αποτελούν τον πυρήνα κάθε πρωτοβουλίας, που στοχεύει στο ξεδίπλωμα της παραγωγικής ικανότητας κάθε οργανωμένης κοινωνίας. Διευρύνοντας μ’ αυτόν τον τρόπο τη ματιά μας πάνω στο εν λόγω νομοσχέδιο, βλέπουμε ότι η απλή αυτή μεταφορά εξελίσσεται από απλώς διοικητικό σε οικονομικό, πολιτικό και κοινωνικό ζήτημα και γι’ αυτό πρέπει να αντιμετωπιστεί με τον δέοντα σεβασμό και την αντίστοιχη προσοχή. 
Πρώτα και κύρια, πρέπει να τονίσουμε ότι είναι ευπρόσδεκτη κάθε μεταφορά αρμοδιοτήτων σ’ ένα Υπουργείο που έχει την έδρα του στην επαρχία, γιατί με τον έναν ή με τον άλλο τρόπο η δημόσια διοίκηση λειτουργεί αποκεντρωτικά. Βεβαίως, κι εδώ δεν πρέπει να μας ξεφύγει ότι πρόκειται για μονοδιάστατη γεωγραφική αποκέντρωση και όχι για μια ουσιαστική και πλήρη αποκέντρωση, καθώς δεν μεταβιβάζονται οι αρμοδιότητες από την κεντρική διοίκηση στην τοπική αυτοδιοίκηση, αλλά από ένα τμήμα της κεντρικής διοίκησης σ’ ένα άλλο τμήμα της ίδιας. 
Παρ’ όλα αυτά, το γεγονός ότι το Υπουργείο Μακεδονίας – Θράκης αποκτά με αυτόν τον τρόπο ουσιαστικές αρμοδιότητες στη χάραξη πολιτικής στη Βόρεια Ελλάδα είναι, αν μη τι άλλο, καλό για το ίδιο το Υπουργείο, το οποίο τώρα αποκτά ουσιαστικότερο ρόλο. Εδώ θα ήθελα να πω ότι η επιχειρησιακή μονάδα ανάπτυξης, που μέχρι την επανασύσταση του Υπουργείου Μακεδονίας –Θράκης λειτουργούσε στη Γενική Γραμματεία του πρώην Υπουργείου Μακεδονίας–Θράκης, εκτελούσε μέχρι ένα σημείο τον επενδυτικό νόμο και επανερχόταν -προς γνώση όσων μας ακούνε- στο Υπουργείο Ανάπτυξης για την τελική έγκριση. 
Από την άλλη όμως θα πρέπει να πούμε ότι ενώ φαίνεται πως η γραφειοκρατία παύει ως έναν βαθμό, ωστόσο μιλούμε για έναν κακό επενδυτικό νόμο κι έτσι ο ίδιος αυτός κακός επενδυτικός νόμος μοιράζει και τις αρμοδιότητές του με τα προβλήματά του. Άρα, κάθε προσπάθεια αποκέντρωσης αποκεντρώνει, όπως προείπα, και τα ίδια τα προβλήματα που αυτός είχε και τα οποία είχαμε επισημάνει όταν συζητούσαμε τον επενδυτικό αυτό νόμο. Ο ίδιος ο αναπτυξιακός νόμος είναι ένας νόμος που δεν χαράσσει πολιτική. Η ψήφισή του απ’ αυτούς που τον ψήφισαν ήταν ένας εύκολος τρόπος να μην απαντηθούν τα πραγματικά ερωτήματα που δημιουργούνται σχετικά με την πορεία ανάπτυξης της ελληνικής οικονομίας. 
Αντί δηλαδή να ανοίξει ένας ειλικρινής διάλογος μέσα στην κοινωνία και στη Βουλή για την κατάσταση και τις ανάγκες της ελληνικής οικονομίας, ενόψει της κρίσης παραγωγής, που φαίνεται να είναι το σημαντικότερο από τα προβλήματα που καλούμαστε σήμερα να αντιμετωπίσουμε, φτιάχτηκε ένας επενδυτικός νόμος, ο οποίος αποτελεί μια απλή γραφειοκρατική κατασκευή, που επιτρέπει στο κράτος να παραιτηθεί της υποχρέωσής του να χαράσσει τους άξονες και την αναπτυξιακή του στρατηγική, προς όφελος πάντοτε της αγιοποιημένης μεγάλης ιδιωτικής πρωτοβουλίας και του μύθου της αυτορυθμιζόμενης οικονομίας.
Πώς αλλιώς μπορεί να ερμηνευθεί το γεγονός ότι από το συγκεκριμένο αναπτυξιακό νόμο –όπως και από τους προηγούμενους- απουσιάζει παντελώς κάθε έννοια αξιολόγησης και ιεράρχησης των προτεραιοτήτων και των αναγκών της ελληνικής οικονομίας; Αυτό το λέω γιατί απουσιάζει η στήριξη στην πραγματική οικονομία, μιας και αυτή στηρίζεται, στην πλειονότητά της, στις μικρομεσαίες επιχειρήσεις, που από αυτές μπορούν μόνο ελάχιστες να ενταχθούν στο ν. 3908.
Θα ήθελα να  κάνω μια μόνο μικρή αναφορά στο επίκεντρο του επενδυτικού νόμου, το οποίο έχει μια τεράστια σημασία, τώρα που μεταφέρεται αυτή η αρμοδιότητα για το Υπουργείο Μακεδονίας-Θράκης, το πώς δηλαδή θα μπορέσει το Υπουργείο –γιατί το είπα και μέσα στην επιτροπή, που το συζητούσαμε- να εξαφανίσει το κομμάτι της διαφθοράς στο θέμα της πιστοποίησης των επενδυτικών σχεδίων, όπου μένουν παράθυρα ανοιχτά. Και αυτό θα πρέπει να το δει η Κυβέρνηση, δηλαδή πώς θα βρεθεί ο τρόπος ώστε να μην υπάρχουν κενά παράθυρα που βοηθούν στο να συνεχίσει να υφίστανται αυτή η διαφθορά και η διαπλοκή που είδαμε όλα τα προηγούμενα χρόνια. 
Δεν θα αναφερθώ βεβαίως στα σκάνδαλα που είπαμε. Αυτά είναι άλλου τύπου. Μιλάω για τον επενδυτικό νόμο. Κατά τη διάρκεια της συζήτησης του σχεδίου νόμου στη Διαρκή Επιτροπή Εθνικής Άμυνας και Εξωτερικών Υποθέσεων ακούστηκαν πολλά και ενδιαφέροντα πράγματα, αλλά αναδείχθηκε παράλληλα και η ανάγκη να εγκαταλείψουμε επιτέλους και μια σειρά από πλάνες. 
Ως εκ τούτου, θα ήθελα να σταθώ στα ζητήματα που έθεσαν κατά τη δεύτερη ανάγνωση του νομοσχεδίου εκπρόσωποι των δύο από τα δυο πολιτικά κόμματα που συμμετέχουν στη συγκυβέρνηση. 
Ο Υπουργός κ. Καράογλου επέμεινε να τονίζει ότι το νομοσχέδιο είναι μια προσπάθεια απογραφειοκρατικοποίησης της διαδικασίας έγκρισης και εκκίνησης των επενδυτικών προτάσεων, ενώ σε άλλο σημείο του λόγου του μίλησε για τη συμμετοχή και του πρωτογενούς τομέα στα εν λόγω επενδυτικά σχέδια. 
Από την άλλη, η ειδική αγορήτρια της Δημοκρατικής Αριστεράς ανέφερε μεταξύ άλλων ότι η παράδοση αυτών των αρμοδιοτήτων του αναπτυξιακού νόμου στο Υπουργείο Μακεδονίας-Θράκης είναι –όπως αυτολεξεί είπε- αυτό που θέλουμε, σημειώνοντας ότι θα φέρει μαζί της ανάπτυξη και βιώσιμες θέσεις εργασίας στη Μακεδονία και τη Θράκη, δηλαδή σε περιοχές που, όπως πολύ σωστά ανέφερε, μαστίζονται από την εξαιρετικά υψηλή ανεργία. 
Σε αυτά τα σημεία θα ήθελα να σταθώ λιγάκι, γιατί νομίζω ότι δείχνουν, το καθένα με το δικό του τρόπο, σημαντικές πλευρές της σκέψης των δυνάμεων που αποτελούν τον κυβερνητικό σχηματισμό και αποτελούν μάλιστα τους κύριους άξονες, γύρω από τους οποίους είναι αναγκαίο να περιστραφεί μια αναπτυξιακή στρατηγική. 
Η απλή μεταφορά αρμοδιοτήτων του επενδυτικού νόμου δεν απλουστεύει καμμία απολύτως διαδικασία που προβλέπεται από αυτόν. Σε όλες τις περιπτώσεις, λοιπόν, ο νόμος θα εφαρμοστεί όπως προβλέπεται, είτε είναι στο Υπουργείο Ανάπτυξης, Ανταγωνιστικότητας, Υποδομών, Μεταφορών και Δικτύων είτε είναι στο Υπουργείο Μακεδονίας-Θράκης.
Μάλιστα, είναι χαρακτηριστικό της αποσπασματικότητας και της ευκαιριακής μορφής που χαρακτηρίζει το κυβερνητικό έργο, το γεγονός ότι, τόσο το ζήτημα της ανάπτυξης, όσο και το ζήτημα της υπερβολικά γραφειοκρατικοποιημένης δομής του ελληνικού δημοσίου, αντιμετωπίζονται ως επιμέρους ζητήματα. 
Αντί δηλαδή να αντιμετωπιστεί συνολικά το πρόβλημα της γραφειοκρατίας και να στηριχθεί όλη η οργάνωση του δημοσίου τομέα σε συγκεκριμένες, αλλά γενικές αρχές και λειτουργίες, προσπαθείτε με μπαλώματα στον έναν ή τον άλλο νόμο να επιτύχετε μικροδιορθώσεις πάνω σε ένα, εν πολλοίς, τεράστιο και παρασιτικό γραφειοκρατικό οικοδόμημα. 
Με τον ίδιο τρόπο φέρνετε τον αναπτυξιακό νόμο στο Υπουργείο Μακεδονίας και Θράκης, προκειμένου να καλύψετε με αυτήν την κίνηση τα κενά που έχει αφήσει η έλλειψη ευρύτερης και ενιαίας στρατηγικής.
Από την άλλη, βλέποντας ότι τελικά το Υπουργείο αναλαμβάνει αποκλειστικά όσα επενδυτικά προγράμματα αγγίζουν ως ελάχιστο όριο τα 3 εκατομμύρια ευρώ, εγείρεται εύκολα ο προβληματισμός για το πού μπορεί να χωρέσουν επενδύσεις στον πρωτογενή τομέα στον εν λόγω σχεδιασμό. 
Η απάντηση είναι προφανής: Με τη σκληρή πολιτική λιτότητας κάτω από την πίεση των μέτρων του μνημονίου διαμορφώνεται συνολικά ένα κλίμα άγριας ύφεσης, που μειώνοντας δραματικά την αγοραστική δύναμη των πολιτών, εξαφανίζει κάθε δυνατότητα καινούργιων επενδύσεων από εγχώριες δυνάμεις, πολύ περισσότερο δε αποτελεί ένα κάλεσμα σε ξένα κεφάλαια να έρθουν να ζητήσουν φθηνό εργατικό δυναμικό. Το ίδιο ποσό των 3 εκατομμυρίων ευρώ είναι απαγορευτικό για το μέσο και μικρό επιχειρηματία, ο οποίος τελικά μένει εκτός προγραμματισμού και μένει εκτός αναπτυξιακών σχεδίων, φυσικά και του Υπουργείου Μακεδονίας και Θράκης.
Βέβαια, δεν μπορεί να μη γίνει εδώ ο ελεύθερος συνειρμός ότι το πακέτο των αρμοδιοτήτων αυτών σχετίζεται και με μία επιλογή που φαίνεται να κάνει ήδη εν κρυπτώ η Κυβέρνηση και σχετίζεται άμεσα και με την πιθανή εγκατάσταση ειδικών οικονομικών ζωνών σε αρκετές περιοχές της Βορείου Ελλάδας. Αυτός είναι ένας εκρηκτικός συνδυασμός.
Δεν ξέρω τελικά αν είναι αυτές οι επενδύσεις που ονειρεύεται η Κυβέρνηση Σαμαρά και οι εταίροι της, μία ανάπτυξη δηλαδή στηριγμένη στις τεράστιες βιομηχανίες που θα δραστηριοποιούνται σε ειδικό καθεστώς φοροαπαλλαγής μέσα σε ειδικές ζώνες με χιλιάδες εργαζόμενους να δουλεύουν κάτω από ειδικές συνθήκες εργασίας και φυσικά, μία ανάπτυξη που αφήνει πίσω της ερείπια, καθώς η ιστορική εμπειρία δείχνει πως μετά το πέρας του χαρακτηρισμού μίας περιοχής ως ειδική οικονομική ζώνη οι βιομηχανίες αποτραβιούνται μαζικά, έτσι που οι περιοχές μένουν τελικά εγκαταλελειμμένες και στημένες  στις πρώτες τους ύλες και τις δυνατότητες ανάπτυξης που κάποτε είχαν.
Μία τέτοια πρακτική, λοιπόν, δεν θα μπορούσε ποτέ να οδηγήσει σε βιώσιμες θέσεις εργασίας, όταν μάλιστα ο προκείμενος επενδυτικός νόμος είναι αυτός που αφαίρεσε τη ρήτρα απασχόλησης από τα κίνητρα και την προώθηση της επιχειρηματικότητας. Και δεν το λέω αυτό γιατί δεν διαφαίνεται ότι ο συγκεκριμένος επενδυτικός νόμος, έτσι όπως είναι δομημένος, μπορεί να έχει εφαρμογή μέσα σε ειδικές οικονομικές ζώνες. Όμως επειδή πολλά μπορούν να συμβούν, αυτός ο συνδυασμός –ειδικά η Βόρεια Ελλάδα έχει κουφάρια εργοστάσια και χιλιάδες θέσεις εργασίας χαμένες- δυστυχώς, δεν δίνει καμμία ώθηση στην πραγματική ανάπτυξη, στην πραγματική οικονομία και ειδικά στην παραγωγική ανασυγκρότηση της χώρας. Σε κάθε περίπτωση, αυτός ο σχεδιασμός είναι μακριά από το παραγωγικό μοντέλο που εμείς οραματιζόμαστε, δηλαδή ένα δίκτυο πρωτογενούς παραγωγής με επίκεντρο αρχικά τις εγχώριες ανάγκες, που να είναι συνδεδεμένο με μία σειρά αγροτικούς συνεταιρισμούς κι ένα ισχυρό μεταποιητικό δίκτυο σε κάθε γωνιά της χώρας.
Τώρα τι συζητούμε, όταν μέσα από τις αποκρατικοποιήσεις έχει πουληθεί μέσα σε ένα βράδυ η Αγροτική Τράπεζα και τρείς βιομηχανίες, όπως είναι η «ΔΩΔΩΝΗ», η «ΕΛΛΗΝΙΚΗ ΒΙΟΜΗΧΑΝΙΑ ΖΑΧΑΡΗΣ» και η «ΣΕΚΑΠ». Τρεις σημαντικές βιομηχανίες για την παραγωγική ανασυγκρότηση της χώρας βρίσκονται στο έρμαιο του κάθε αγοραστή και άρα, πάμε σε μία πλήρη εκποίηση της μεταποιητικής δραστηριότητας, που είναι συνδεδεμένη με τον παραγωγικό τομέα της χώρας μας.
Κι επειδή πάγια θέση μας είναι ότι εφόσον το Υπουργείο Μακεδονίας-Θράκης υπάρχει -γιατί είναι άλλη η άποψή μας για το συγκεκριμένο Υπουργείο, παρ’ όλα αυτά όμως έχει συσταθεί- θα πρέπει, λοιπόν, να υπάρξει αναπτυξιακός χαρακτήρας. Παρ’ ότι διαφωνούμε με τη συγκεκριμένη κατεύθυνση την οποία παίρνει, ψηφίζουμε «παρών». 
Θα μου επιτρέψετε να αποχωρήσω από τη συζήτηση, για να βρεθώ με όλον αυτό τον εργαζόμενο λαό, τον άνεργο λαό, τον λαό που πλήττεται από τα βαρύτατα οριζόντια μέτρα και αυτής της συγκυβέρνησης …</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ολοκληρώστε παρακαλώ, κυρία συνάδελφε.</ChairmanSpeech>
<Speech><Parlmember>ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ</Parlmember>: Θα επανέλθω για τη δευτερολογία μου, αφού μεταφέρω και το κλίμα της απεργιακής, μαζικής κινητοποίησης. 
Ευχαριστώ.
(Χειροκροτήματα από την πτέρυγα του ΣΥΡΙΖΑ-ΕΚΜ)</Speech>
 ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε. 
Το λόγο έχει ο κ. Δημήτριος Σαλτούρος, ειδικός αγορητής του ΠΑΣΟΚ.</ChairmanSpeech> 
<Speech><Parlmember>ΔΗΜΗΤΡΙΟΣ ΣΑΛΤΟΥΡΟΣ</Parlmember>: Ευχαριστώ, κυρία Πρόεδρε.
Κυρίες και κύριοι συνάδελφοι, συζητούμε σήμερα το νομοσχέδιο αυτό, έχοντας στραμμένη την προσοχή μας στην πορεία των συζητήσεων, διαπραγματεύσεων της Κυβέρνησης με την τρόικα, εν αναμονή του πλήρους πακέτου  των μέτρων, το οποίο θα πρέπει τάχιστα να δούμε και να τοποθετηθούμε. 
Δυστυχώς, αν και αποτελούμε εγγυητή της πολιτικής σταθερότητας στηρίζοντας την Κυβέρνηση, σύμφωνα πάντα με την ετυμηγορία του ελληνικού λαού, απέχουμε από τη στενή έννοια της διαδικασίας διαπραγμάτευσης, βεβαίως χωρίς αυτό να αποτελεί δική μας επιλογή, αλλά επιλογή εκείνων που εν τοις πράγμασι αρνήθηκαν τη συγκρότηση εθνικής ομάδας διαπραγμάτευσης. 
Κυρίες και κύριοι συνάδελφοι, από καιρό η εκφρασμένη άποψή μας ότι ο δρόμος της αναδιαπραγμάτευσης θα διέλθει υποχρεωτικά από το σταυροδρόμι της επιμήκυνσης του προγράμματος προσαρμογής αποτελεί σήμερα ήδη εθνική πολιτική. Μάλιστα, είχαμε διατυπώσει την άποψη ότι η επιμήκυνση αυτή θα αποτελούσε αντικειμενική και λογική εξέλιξη, πέρα από τις οποιεσδήποτε υποκειμενικές διαθέσεις διεθνών παραγόντων. 
Σήμερα, είναι πλέον ορατή η απήχηση της άποψης αυτής σε πανευρωπαϊκό επίπεδο. Ως εκ τούτου, υπάρχει πρόσφορο έδαφος –και φάνηκε αυτό- η κλιμάκωση των μέτρων να γίνει σε δύο φάσεις, σε δύο διετίες, ανάλογα και με την πορεία των πραγμάτων. 
Άλλη εκφρασμένη θέση μας είναι η ανάγκη για όχι βιαστικές, όχι πρόχειρες κινήσεις. Το πακέτο πρέπει να ολοκληρωθεί άμεσα, ώστε να εκταμιευτεί η δόση και να ανασάνει η πραγματική οικονομία. Ταυτόχρονα, με αυτόν τον τρόπο, δίνουμε και το μήνυμα στο εξωτερικό ότι η κατάσταση δεν βαλτώνει, ότι γίνεται δουλειά και ότι υπάρχει η απαιτούμενη αποφασιστικότητα και η ταχύτητα που πρέπει επίσης να δείξουμε στη διαδικασία των μεταρρυθμίσεων και των διαρθρωτικών αλλαγών.
Κυρίες και κύριοι συνάδελφοι, η σημερινή μέρα χαρακτηρίζεται από τις κινητοποιήσεις των συμπολιτών μας, οι οποίοι εκφράζουν –το λιγότερο- τη δυσαρέσκειά τους για τη διαμορφωθείσα κατάσταση. Δεν στέκομαι απέναντί τους, όπως δεν στέκονται απέναντί τους ούτε οι άλλοι πολίτες αυτού του τόπου, που συμφωνούν με τη δική μας πρόταση για διέξοδο από την κρίση. Το συμφέρον όλων μας, πρέπει να το καταλάβουμε, είναι κοινό. 
Μετά χαράς θα συμμετείχα και ο ίδιος στις κινητοποιήσεις αυτές, εάν πρέσβευαν μία πρόταση ικανή να μας απεμπλέξει, να μας οδηγήσει στην ανάκαμψη. Είναι σαφές, όμως, ότι τα αιτήματα πρέπει να συνδέονται και με τον τρόπο για την ικανοποίησή τους. Ευθύνη όλων ημών εντός αυτής της Αιθούσης δεν είναι η δημαγωγική υιοθέτηση ανεδαφικών σήμερα αιτημάτων και η σύμπραξή μας στη διάρρηξη της κοινωνικής συνοχής αλλά η συνεχής και άοκνη προσπάθειά μας για την εξεύρεση τρόπων και δρόμων ικανοποίησης των αιτημάτων αυτών και του μετασχηματισμού τους σε λίγα ή περισσότερα χρόνια από αιτήματα ανεδαφικά σε αιτήματα ώριμα. Γι’ αυτό, όμως, απαιτείται η συστράτευση ολόκληρης της κοινωνίας, όλου του ελληνικού λαού και η ευθύνη της αντιπολίτευσης σ&apos; αυτό το σημείο είναι τεράστια.
 Τεράστιας, επίσης, σημασίας είναι η θέση μας ότι τα μέτρα σε καμμία περίπτωση δεν θα πρέπει να είναι οριζόντια, ότι σε συνθήκες ακραίας πίεσης, όπως οι σημερινές, έχουμε το καθήκον να μεριμνήσουμε ιδιαίτερα και να προστατεύσουμε αποτελεσματικά τις ευπαθείς κοινωνικά ομάδες και ότι θα πρέπει να διευκολύνουμε την καθημερινότητα του Έλληνα πολίτη, κηρύσσοντας ανηλεή πόλεμο στη γραφειοκρατία, την αναξιοκρατία, τη διαφθορά, την αισχροκέρδεια και την αδιαφάνεια. 
Για να το πετύχουμε αυτό, πρέπει πρώτα εμείς οι ίδιοι να εγκαταστήσουμε ακόμη πιο ισχυρούς δεσμούς με την κοινωνία, να την αφουγκραστούμε, να αλλάξουμε ριζικά το μοντέλο της διοίκησης, να είναι πάντα προσαρμοσμένο και με βάση τις ανάγκες των πολιτών. 
Αν στα δημοσιονομικά θέματα τα περιθώρια δράσης μας είναι στενά, στα ζητήματα βελτίωσης της καθημερινότητας των πολιτών μπορούμε και πρέπει να κάνουμε πολλά. 
Τώρα, όσον αφορά σε αυτό καθ’ εαυτό το νομοσχέδιο, ανέφερα προηγουμένως κάποιες θέσεις μας για τις οποίες ήδη αισθανόμαστε δικαιωμένοι.
Η επιχειρησιακή μονάδα ανάπτυξης αποτέλεσε, αποτελεί μία πρωτοβουλία του ΠΑΣΟΚ το 2010, η οποία, επίσης, μας κάνει και αισθανόμαστε δικαιωμένοι. Η ΕΜΑ συνεστήθη με το π.δ. 28/2010 ως ειδική υπηρεσία του τότε Υπουργείου Οικονομίας, Ανταγωνιστικότητας και Ναυτιλίας, υπαγόμενη απευθείας στον Υπουργό και με έδρα τη Θεσσαλονίκη. 
Στο σύντομο διάστημα λειτουργίας της η επιχειρησιακή μονάδα ανάπτυξης υποδέχθηκε προς αξιολόγηση πλήθος επενδυτικών σχεδίων ύψους πολλών εκατομμυρίων ευρώ, για τα οποία οι διαδικασίες έτρεξαν ταχύτατα. Συνέβαλε ουσιαστικά στην προσπάθεια για την απαραίτητη αποκέντρωση της Δημόσιας Διοίκησης και λειτούργησε εξυγιαντικά έναντι των αδιαφανειών του συστήματος αξιολόγησης και έγκρισης επενδυτικών σχεδίων. Χαρακτηρίστηκε, μάλιστα, υπόδειγμα για τη Δημόσια Διοίκηση, κατακτώντας την εμπιστοσύνη του επιχειρηματικού κόσμου της Βορείου Ελλάδος. 
Οι ως άνω κρίσεις δεν ανήκουν απλώς στον ομιλούντα. Είναι ιδιαίτερα σημαντικό ότι κατά τον ανωτέρω τρόπο έχει εκφραστεί σημαντικό θεσμικό όργανο των επιχειρηματιών της Μακεδονίας και της Θράκης και συγκεκριμένα ο Σύνδεσμος Βιομηχανιών Βορείου Ελλάδος με επιστολή που απέστειλε προς τον Υπουργό Ανάπτυξης, Ανταγωνιστικότητας, Υποδομών, Μεταφορών και Δικτύων, προέβαλε την αναγκαιότητα επανασύστασης της ΕΜΑ. 
Δεν νομίζω, κυρίες και κύριοι συνάδελφοι, ότι χρειάζεται να αναφερθώ ιδιαίτερα στην ανάγκη τόνωσης της επενδυτικής δραστηριότητας. Περισσότερο από ποτέ σήμερα η ελληνική οικονομία διψά για επενδύσεις. Διψά, μα δεν ξεδιψά, βεβαίως. 
Η ταχεία και αποτελεσματική αξιοποίηση του αναπτυξιακού νόμου και των κοινοτικών πόρων αποτελεί πρωτεύον μέλημα. Τα χρονικά περιθώρια, όμως, δεν είναι στενά, είναι ασφυκτικά. Τα λάθη, οι καθυστερήσεις, οι άστοχες κινήσεις και άλλες πολυτέλειες του παρελθόντος αποτελούν σήμερα απαγορευμένη περιοχή. 
Η κατάργηση της επιχειρησιακής μονάδας ανάπτυξης, που συντελέστηκε με την ταυτόχρονη αναβίωση του Υπουργείου Μακεδονίας και Θράκης, σύμφωνα με το άρθρο 7 του π.δ. 85/2012, δημιούργησε αδικαιολόγητη καθυστέρηση στην προώθηση των επενδυτικών σχεδίων, αλλά και αναστάτωση στον επιχειρηματικό κόσμο της Βόρειας Ελλάδας, σε μια εποχή που η εγρήγορση και η εξωστρέφεια αποτελούν προϋποθέσεις και όχι απλώς ζητούμενα. 
Ως εκ τούτου, απαιτήθηκε η εσπευσμένη έκδοση της από 6-8-2012 πράξης νομοθετικού περιεχομένου, το περιεχόμενο της οποίας καλούμαστε σήμερα στην ουσία να επικυρώσουμε. 
Ερωτάται η Κυβέρνηση για ποιο λόγο η επανασύσταση του Υπουργείου Μακεδονίας-Θράκης συνοδεύτηκε από την κατάργηση μιας κατά γενική ομολογία καινοτόμας, αποκεντρωμένης και αποδοτικής υπηρεσίας. 
Εύλογα και ο πλέον καλόπιστος προσπαθεί να αποδιώξει τη συνειρμική σκέψη ότι αυτό έγινε στο πλαίσιο μικροπολιτικών σκοπιμοτήτων σε ένα δημιούργημα του ΠΑΣΟΚ, το οποίο είχε γίνει αποδεκτό με μεγάλη ικανοποίηση από τον επιχειρηματικό κόσμο και γενικότερα από την κοινωνία της Βορείου Ελλάδος. Προσπαθούμε να αποδιώξουμε από το μυαλό μας το ενδεχόμενο κάποιοι να εξακολουθούν να λειτουργούν ακολουθώντας επιζήμιες πρακτικές για τον τόπο, κινούμενοι με γνώμονα όχι το εθνικό συμφέρον και το συμφέρον της περιφέρειας, αλλά επιδιώκοντας, όπως προείπα, μικροπολιτικά οφέλη. 
Ακόμη και στην περίπτωση που πραγματικά η κατάργηση της ΕΜΑ αποτέλεσε προϊόν αβλεψίας, ερωτάται ο Υπουργός αν δικαιολογείται τέτοιου είδους προχειρότητα, αν υπάρχει περιθώριο για λάθη στη σημερινή συγκυρία. Η απάντηση, προδήλως, είναι πως όχι, ούτε περιθώριο λαθών υπάρχει ούτε οι οπισθοδρομήσεις συγχωρούνται. Δεν είναι δυνατόν να προβαίνουμε σε τέτοιες κινήσεις, να περιμένουμε να επαναστατήσει ολόκληρος ο επιχειρηματικός κόσμος της βορείου Ελλάδος και να ζητήσει την άμεση επαναφορά των πραγμάτων στην προτέρα κατάσταση, προκειμένου να υποχρεωθούμε να δράσουμε και να πράξουμε τα αυτονόητα. 
Εν κατακλείδι, η κατάργηση της επιχειρησιακής μονάδας ανάπτυξης, χωρίς μάλιστα την ταυτόχρονη θεσμοθέτηση διαδόχου σχήματος, αποτέλεσε μία αψυχολόγητη και παράλογη επιλογή, εκτός βέβαια κι αν υπήρχε κάποια λογική και κάποιος συγκεκριμένος στόχος, ο οποίος εγκαταλείφθηκε υπό το βάρος των αντιδράσεων. 
Ωστόσο, ουδέν κακό αμιγές καλού, καθώς το παρόν νομοσχέδιο αποτέλεσε την αφορμή να ανοίξει η συζήτηση για τη βελτίωση του αναπτυξιακού νόμου τόσο σε τεχνικό επίπεδο όσο και σε επίπεδο ουσίας και αποτελεσμάτων. 
Ενδεικτικά αναφέρω ότι προτάθηκαν μεταξύ άλλων η αύξηση της προθεσμίας για την κατάθεση ένστασης ή ενδικοφανούς προσφυγής, η διεύρυνση των προϋποθέσεων κωλύματος των αξιολογητών, η θωράκιση της αμεροληψίας τους. 
Η υπό συζήτηση ρύθμιση, λοιπόν, θέτει τις βάσεις για την εξομάλυνση της δημιουργηθείσας κατάστασης. Ωστόσο κομβικό σημείο για τη συνέχιση της επιτυχίας του εγχειρήματος είναι η διάθεση του απαραίτητου εξειδικευμένου προσωπικού, της αρμόδιας πλέον διεύθυνσης οικονομίας και τουριστικής ανάπτυξης του Υπουργείου Μακεδονίας και Θράκης και η εδραίωση της διαφάνειας, της ταχύτητας και της αρτιότητας των διαδικασιών, στόχοι που κατά κοινή ομολογία επιτεύχθηκαν σε ικανοποιητικότατο βαθμό από τη μέχρι κατάργηση της λειτουργία της επιχειρησιακής μονάδας ανάπτυξης. 
Αυτό αποτελεί και το διακύβευμα της υπό συζήτηση ρύθμισης, χωρίς βεβαίως να παραβλέπουμε τους προβληματισμούς και τις απόψεις συναδέλφων που έχουν δημοσίως διατυπωθεί, επισημαίνοντας τον υπαρκτό πράγματι κίνδυνο υποβάθμισης της πρώην ΕΜΑ σε υπηρεσία διεκπεραίωσης επιχειρηματικών αιτημάτων λόγω της μη ευθείας υπαγωγής της στο Υπουργείο Ανάπτυξης, Μεταφορών και Δικτύων. 
Απομένει λοιπόν οι ισχυρές διαβεβαιώσεις περί του αντιθέτου από τον κύριο Υπουργό Μακεδονίας Θράκης να επαληθευτούν στο άμεσο μέλλον. Είμαστε δε βέβαιοι ότι ο ίδιος θα εποπτεύσει και προσωπικά τη λειτουργία της, καθώς πρόκειται για μία νευραλγική αποκεντρωμένη υπηρεσία. 
Ευχαριστούμε. 
(Χειροκροτήματα από την πτέρυγα του ΠΑΣΟΚ)</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε κύριε συνάδελφε. 
Το λόγο έχει ο κ. Πολύβιος Ζησιμόπουλος ως ειδικός αγορητής του Λαϊκού Συνδέσμου Χρυσή Αυγή.</ChairmanSpeech> 
<Speech><Parlmember>ΠΟΛΥΒΙΟΣ ΖΗΣΙΜΟΠΟΥΛΟΣ</Parlmember>: Ευχαριστώ, κυρία Πρόεδρε.
Κύριε Υπουργέ, κυρίες και κύριοι Βουλευτές, συζητάμε σήμερα το πρώτο νομοσχέδιο που αφορά το ανασυσταθέν Υπουργείο Μακεδονίας-Θράκης. Η ανασύστασή του αποτελεί μία ορθή κίνηση και την επικροτούμε. Η κατάργηση του από την προηγούμενη κυβέρνηση του ΠΑΣΟΚ ήταν εθνικά παράλογη και καταδικάστηκε από το σύνολο του ελληνικού λαού. 
Το Υπουργείο Μακεδονίας-Θράκης είναι σημαντικό για την επίτευξη της απαραίτητης αποκέντρωσης, όπως επίσης και την περιφερειακή ανάπτυξη. Μπορεί και πρέπει να αποτελέσει βραχίονα της ανάπτυξης των περιφερειών της Μακεδονίας και της Θράκης που τη χρειάζονται σήμερα όσο ποτέ. Οι περιοχές αυτές μαστίζονται από έντονη αποβιομηχανοποίηση, μεγάλους δείκτες ανεργίας και οδηγούνται στην ερήμωση. 
Το Υπουργείο πρέπει να μπορεί ως πυρήνας ανάπτυξης των περιοχών αυτών, να αντιστρέψει το κλίμα και να δώσει μία νέα ώθηση σε αυτές. Παρ’ όλα αυτά ο ρόλος του δεν πρέπει να περιοριστεί στην οικονομική ανάπτυξη και την αποκέντρωση. Αυτό θα ήταν μία ολέθρια υποβάθμισή του. Ο ρόλος του είναι εθνικός και ξεπερνά τους απλούς συμβολισμούς. 
Το Υπουργείο Μακεδονίας-Θράκης χωρίς να υποκαθιστά βέβαια σε καμμία περίπτωση το Υπουργείο Εξωτερικών ή Εθνικής Άμυνας πρέπει να σταθεί ασπίδα για τις ευαίσθητες εθνικά περιοχές της Μακεδονίας και της Θράκης. Μέσα  από πολιτικές κινήσεις και δράσεις οφείλει να αντισταθεί στην ανιστόρητη προπαγάνδα των βορείων γειτόνων μας, όσον αφορά την ελληνικότητα της Μακεδονίας όπως και σε κάθε προσπάθεια της Τουρκίας για κοσοβοποίηση της Θράκης.
Η Κυβέρνηση πρέπει να μεταφέρει όλες αυτές τις αρμοδιότητες που θα καταστήσουν το Υπουργείο της Μακεδονίας-Θράκης σε ένα Υπουργείο με ουσιαστικό ρόλο. Πρέπει να τύχει όλης της στήριξης που χρειάζεται, είτε αυτό είναι η ενίσχυση του προσωπικού του, η αναβάθμιση της υλικοτεχνικής του υποδομής, καθώς και η παραχώρηση όλων των απαραίτητων πόρων για να μπορέσει να σταθεί αντάξιο των προσδοκιών μας. 
Το παρόν νομοσχέδιο αφορά τη μεταφορά αρμοδιοτήτων στο Υπουργείο Μακεδονίας-Θράκης, αρμοδιότητες που είχαν μεταφερθεί στο Υπουργείο Ανάπτυξης και αφορούν τα επενδυτικά σχέδια γενικής επιχειρηματικότητας και περιφερειακής συνοχής άνω των 3.000.000 ευρώ, όπως και τα επενδυτικά σχέδια τεχνολογικής ανάπτυξης. Πρόκειται για μία ουσιαστική μεταφορά αρμοδιοτήτων και βέβαια τη στηρίζουμε. 
Επίσης, η ρύθμιση έρχεται να διευθετήσει τις εκκρεμότητες που δημιούργησε, σε σχέση με κάποια επενδυτικά σχέδια, η κατάργηση της Επιχειρησιακής Μονάδας Ανάπτυξης, η οποία υπαγόταν στο Υπουργείο Ανάπτυξης. Ο Υπουργός μας διαβεβαίωσε στην Επιτροπή πως όλα τα επενδυτικά σχέδια που εκκρεμούν αυτήν τη στιγμή στο Υπουργείο του δεν διατρέχουν κανέναν απολύτως κίνδυνο, όπως και ότι το Υπουργείο του είναι απολύτως ικανό από άποψη οργάνωσης και στελέχωσης να αντεπεξέλθει στις νέες αρμοδιότητες που αναλαμβάνει με το παρόν νομοσχέδιο. Εμείς, όπως αναφέραμε και στην επιτροπή, δεν έχουμε λόγο να μην τον πιστεύουμε. Αναμένουμε, όμως, σύντομα αποτελέσματα και θα είμαστε αυστηροί στην κριτική μας, όσον αφορά το Υπουργείο Μακεδονίας- Θράκης.
Το παρόν νομοσχέδιο ανοίγει θέματα, σε σχέση με τον επενδυτικό νόμο, ο οποίος κατά γενική ομολογία είναι δυσλειτουργικός και ελλιπής, όσον αφορά τα κριτήρια που θέτει για την εξέταση της κάθε επένδυσης. Ο επενδυτικός νόμος πρέπει να αλλάξει. Στην επιτροπή ακούστηκαν ενδιαφέρουσες προτάσεις, ως προς τις αλλαγές που μπορούν και πρέπει να γίνουν. 
Επειδή δεν είναι του παρόντος να αναλύσουμε το θέμα του αναπτυξιακού νόμου, θα αναφερθώ απλά στην κατεύθυνση που οφείλει αυτός να κινηθεί, όπως και το περιβάλλον που πρέπει να ληφθεί υπ’ όψιν για την οποιαδήποτε αλλαγή του.
Πρέπει να ληφθεί υπ’ όψιν το γεγονός ότι συνορεύουμε με χώρες, όπως τα Σκόπια και η Βουλγαρία, με πολύ χαμηλούς φορολογικούς συντελεστές για τις επιχειρήσεις, μειωμένη γραφειοκρατία και χαμηλότατο εργασιακό κόστος. Επίσης, πρέπει να συνυπολογιστεί και το κακό προηγούμενο με επιχειρήσεις να λαμβάνουν επιδοτήσεις κατά το παρελθόν και μετά από ελάχιστο χρονικό διάστημα να μεταφέρουν τις δραστηριότητές τους στις γειτονικές χώρες. Θα πρέπει να τεθεί ένα τέτοιο πλαίσιο, ώστε όχι μόνο να θέτει τις βάσεις για τη δημιουργία νέων επιχειρήσεων στην περιοχή, αλλά και να αναστρέψει το  σχετικό κλίμα. Επιχειρήσεις να μεταφέρονται από αυτές τις χώρες στη Μακεδονία και τη Θράκη και όχι το αντίστροφο. Αυτό φυσικά δεν πρέπει να γίνει με την κατάργηση κάθε εργασιακού δικαιώματος και με την επιβολή νεοφιλελεύθερων πολιτικών, τύπου ειδικών οικονομικών ζωνών. Η μείωση των συντελεστών φορολόγησης των επιχειρήσεων για τις συγκεκριμένες περιοχές μπορεί να βοηθήσει. Σε καμμία περίπτωση, όμως, δεν πρέπει να διαταραχθούν οι εργασιακές σχέσεις εις βάρος των εργαζομένων.
Η αλλαγή του φορολογικού νόμου είναι αναγκαία. Πρέπει να γίνει πιο απλός και λειτουργικός, ώστε να βοηθά την ανάπτυξη και να μην αποτελεί τροχοπέδη. Φυσικά, είναι σημαντική η φορολογική σταθερότητα. Ο φορολογικός νόμος δεν μπορεί να αλλάζει δύο και τρεις φορές κάθε οικονομικό έτος.
Τέλος, θεμελιώδης όρος για την οποιαδήποτε ανάπτυξη –και φυσικά όχι μόνο των περιοχών της Μακεδονίας και της Θράκης- είναι η ασφάλεια. Οι ισχυρές Ένοπλες Δυνάμεις και η αποτρεπτική ισχύ τους είναι η βασική αρχή για κάθε ανάπτυξη. Κανένας επιχειρηματίας δεν θα επενδύσει σε μία περιοχή και σε μία χώρα με μειωμένη εθνική κυριαρχία. Η μείωση της επιχειρησιακής ικανότητας των Ενόπλων Δυνάμεων και η συνεχής υποβάθμισή τους πρέπει να σταματήσει.
 Η Χρυσή Αυγή θα στηρίξει τη μεταφορά ουσιαστικών αρμοδιοτήτων στο Υπουργείο Μακεδονίας-Θράκης. Αναμένουμε πολλά από το Υπουργείο Μακεδονίας-Θράκης και ελπίζουμε να μην διαψευσθούμε.
Σας ευχαριστώ πολύ.</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε κι εμείς, κύριε Ζησιμόπουλε.
Το λόγο έχει η κ. Αικατερίνη Μάρκου, ειδική αγορήτρια της Δημοκρατικής Αριστεράς.</ChairmanSpeech>
<Speech><Parlmember>ΑΙΚΑΤΕΡΙΝΗ ΜΑΡΚΟΥ</Parlmember>: Κυρία Πρόεδρε, κυρίες και κύριοι Βουλευτές, συζητούμε σήμερα το σχέδιο νόμου: «Επείγουσες ρυθμίσεις επενδυτικών σχεδίων ν. 3908/2011 και π.δ. 33/2011», με βασικό θέμα την ένταξη στην ουσία της επιχειρησιακής μονάδας ανάπτυξης από το Υπουργείο Ανάπτυξης στο Υπουργείο Μακεδονίας-Θράκης. Έτσι, το κέντρο υποδοχής αιτήσεων για επενδύσεις που αφορούν τη Βόρεια Ελλάδα επιστρέφει στην ουσία στο μέρος όπου πραγματικά λαμβάνονται και εγκρίνονται οι επενδυτικές αποφάσεις που αφορούν τη  γενική επιχειρηματικότητα, την τεχνολογική ανάπτυξη και καινοτομία, την περιφερειακή συνοχή μεγάλης κλίμακας άνω των 3 εκατομμυρίων ευρώ. 
Ο νόμος αυτός είναι μία ευκαιρία να ξανασκεφθούμε όλοι μας όλα εκείνα τα στοιχεία και τους παράγοντες που μπορούν να κάνουν τη χώρα όχι φυσικά Ελ Ντοράντο κερδοσκοπικών κεφαλαίων, αλλά επενδυτικό κέντρο για πραγματικά οικονομικές δραστηριότητες που παράγουν εγχώρια προστιθέμενη αξία, απασχόληση και εισόδημα. Η στρατηγική της Ευρωπαϊκής Ένωσης για έξυπνη, διατηρήσιμη και χωρίς αποκλεισμούς ανάπτυξη, η λεγόμενη «ΕΥΡΩΠΗ 2020», αναφέρει μεταξύ των επτά εμβληματικών πρωτοβουλιών τη στήριξη και ανάπτυξη μίας βιώσιμης και ισχυρής εγχώριας βιομηχανικής βάσης, ικανής να ασκεί ανταγωνισμό σε παγκόσμιο επίπεδο.
Κυρίες και κύριοι Βουλευτές, παράγει η Ελλάδα; Μπορεί να παράγει περισσότερα; Πού βρίσκονται τα κοιτάσματα των ανταγωνιστικών μας πλεονεκτημάτων; Τι πρέπει και μπορεί να κάνει η Κυβέρνηση γι’ αυτά; Με αφορμή το σχέδιο νόμου που συζητάμε σήμερα, πρέπει κατ’ αρχάς να αντισταθούμε σε αυτό που συνήθως λέγεται άκοπα σήμερα ότι η Ελλάδα δεν παράγει τίποτα. 
Η Ελλάδα παρά τη σωρευτική πτώση της μεταποίησης κατά 20% τα τελευταία τρία έτη, διατηρεί μεταποιητικό τομέα της τάξης του 7% του ΑΕΠ με σημαντικές εξαγωγές και μέσα στην κρίση, με αυξητικούς ρυθμούς 4% και 5%. Παρά την κρίση, λοιπόν, έχουμε μία βάση εκκίνησης. Το ζήτημα είναι τώρα το πώς θα μεγεθύνουμε αυτήν την παραγωγική βάση για να αυξήσουμε την απασχόληση και τα εισοδήματα, το πώς θα παράγουμε περισσότερα. Αυτό, επιτρέψτε μου να πω, είναι και το σωστό ερώτημα κι όχι αορίστως να ρωτάμε όλοι γύρω μας πότε και πώς θα ξεπεράσουμε την κρίση, περιμένοντας τον από μηχανής Θεό να μας βοηθήσει.
Για να απαντήσουμε στο ερώτημα αυτό πρέπει να στοχεύσουμε στα ανταγωνιστικά μας πλεονεκτήματα. Η Μακεδονία και ιδίως η ευρύτερη περιφέρεια της Θεσσαλονίκης, βασιζόμενη κάποτε στα πλεονεκτήματα της περιοχής, εξήγαγε το 50% των ελληνικών εξαγωγών. Μπορεί να γίνει αυτό ξανά; Φυσικά και μπορεί.
Μπορεί με μία κυβέρνηση, με έναν κρατικό μηχανισμό που θα διευκολύνει τις παραγωγικές επενδύσεις απ’ όπου κι αν προέρχονται και θα αναδεικνύει έτσι τα ανταγωνιστικά πλεονεκτήματα της χώρας, που θα απλοποιεί τις αναγκαίες διαδικασίες αδειοδότησης και που θα σταθεροποιεί το καθεστώς άσκησης της φορολογικής πολιτικής, που θα έχει σωστή οργάνωση και ορθολογική διαχείριση της χρήσης γης, που θα απορροφά δημιουργικά τα κονδύλια του ΕΣΠΑ με την αποτελεσματική αλλά και αποδοτική χρήση των διαθέσιμων πόρων, με την υιοθέτηση και την υλοποίηση συγκεκριμένων ζωτικών στόχων, μέσα και από την επιτάχυνση της ωρίμανσης συγκεκριμένων έργων και παρεμβάσεων. Κι όλα αυτά μαζί σε συνδυασμό με μία νέα φορολογική βιομηχανική πολιτική ενίσχυσης συγκεκριμένων τομέων της μεταποίησης στους οποίους η χώρα διαθέτει σχετικά συγκριτικά πλεονεκτήματα, αλλά και σε κλάδους κρίσιμους για το Ισοζύγιο Τρεχουσών Συναλλαγών, μέσα από πολιτικές κινήτρων για φορολογικές εκπτώσεις σε στοχευμένες περιοχές και κλάδους, με πολιτικές αφορολόγητων αποθεματικών, με την ενίσχυση σε τοπικό επίπεδο κλάδων ή και των συμπλεγμάτων παραγωγής, στα οποία δυνητικά και με αυξημένες πιθανότητες επιτυχίας μπορούν και πρέπει να κατευθυνθούν κρίσιμοι πόροι από όλες τις διαθέσιμες πηγές χρηματοδότησης, το ΕΣΠΑ και ιδίως το τραπεζικό σύστημα.
Να μερικοί τέτοιοι τομείς-συμπλέγματα ανάπτυξης, ιδίως στην ευρύτερη περιοχή της Θεσσαλονίκης, που μπορεί και πρέπει να διευκολυνθούν οι επενδύσεις: 
Η αγροτική επιχειρηματικότητα με δορυφόρους τον εξαγωγικό τομέα της μικρής κλίμακας παραγωγή τροφίμων, τα κανάλια διανομής μάρκετινγκ, όλα αυτά μαζί με τοπικούς μηχανισμούς υποβοήθησης για εύρεση νέων αγορών και άλλα. Ο κατασκευαστικός κλάδος με ειδίκευση πια στην ενεργειακή θωράκιση κτηρίων εγχωρίως. Ο τουριστικός παραθερισμός με αναφορές όμως στην υγιεινή ζωή, στους δρόμους του πολιτισμού, αλλά και με παρακλάδι τις μεταγορές της υπηρεσίας υγείας και κυρίως την εξοχική κατοικία στην Ελλάδα εύπορων αλλοδαπών.
Κυρίες και κύριοι Βουλευτές, στη Δημοκρατική Αριστερά συναισθανόμενοι την κρισιμότητα της συγκυρίας για την ίδια την ύπαρξη της χώρας, έχουμε επιλέξει να στηρίξουμε πρωτοβουλίες με σαφή αναπτυξιακό χαρακτήρα, όπως συγκεκριμένα τις στηρίζουμε, γιατί μόνο η ανάπτυξη με ταυτόχρονη διασφάλιση νέων θέσεων εργασίας είναι το αντίβαρο που μπορεί να βοηθήσει στη σταδιακή απαγκίστρωση από τους επαχθείς όρους του μνημονίου. Αυτό δεν σημαίνει ότι θα δώσουμε λευκή επιταγή. Και στα μικρά και στα μεγάλα είμαστε παρόντες και παρακολουθούμε.
Η επιχειρησιακή μονάδα ανάπτυξης, για την οποία νομοθετούμε σήμερα, πρέπει να είναι το τοπικό όχημα για όλα τα παραπάνω και όχι ένα «άδειο πουκάμισο», μία ακόμη υπηρεσία του δημοσίου που υπάρχει απλώς για να υπάρχει. Θέλω να πιστεύω ότι θα δώσουμε όλοι τον καλύτερό μας εαυτό, έτσι ώστε να γίνεται κάθε μέρα μέσα από τη διευκόλυνση που προσφέρει η ΕΜΑ και μία επένδυση: Κάθε μέρα και μερικές δεκάδες νέες θέσεις εργασίας, κάθε μέρα και λίγο παραπάνω εισόδημα.
Ευχαριστώ.
(Χειροκροτήματα από την πτέρυγα της ΔΗΜΑΡ)</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε την κυρία συνάδελφο.
Εισερχόμεθα τώρα στον κατάλογο των ομιλητών.
Το λόγο έχει ο κ. Κυριάκος Γεροντόπουλος.</ChairmanSpeech>
<Speech><Parlmember>ΚΥΡΙΑΚΟΣ ΓΕΡΟΝΤΟΠΟΥΛΟΣ</Parlmember>: Ευχαριστώ, κυρία Πρόεδρε.
Ξεκινώντας, θα ήθελα να αποδώσω φόρο τιμής στον πριν από είκοσι τρία χρόνια δολοφονηθέντα συνάδελφό μας Παύλο Μπακογιάννη. Η τρομοκρατική, εγκληματική, ακροαριστερή οργάνωση «17 Νοέμβρη» πριν από είκοσι τρία χρόνια τον δολοφόνησε άνανδρα. Επειδή ίσως είμαι ο μόνος που αυτήν τη στιγμή είμαι στο Κοινοβούλιο και ο οποίος ήμουν Βουλευτής και τότε, θέλω να θυμίσω ότι ο Κωνσταντίνος Μητσοτάκης, ο τέως Πρωθυπουργός, που συνδεόταν με στενή συγγενική σχέση με τον Παύλο Μπακογιάννη, και την ίδια μέρα και την επόμενη βρισκόταν στο έδρανο διότι θεωρούσε ότι το Κοινοβούλιο έπρεπε να λειτουργεί κάτω από οποιεσδήποτε συνθήκες. Αυτή είναι μία απάντηση και στους συναδέλφους που σήμερα ζήτησαν να μη λειτουργήσει το Κοινοβούλιο.
(Χειροκροτήματα από την πτέρυγα της Νέας Δημοκρατίας)
Ναι, οφείλουμε να αφουγκραζόμαστε την κοινωνία, ναι, οφείλουμε να σεβόμαστε τις απεργιακές κινητοποιήσεις, αλλά το Κοινοβούλιο πρέπει να μένει πάντα ανοικτό. Είναι ο ναός της δημοκρατίας. Εδώ μέσα γίνονται μάχες ιδεών.
Μπαίνοντας στη συζήτηση του συγκεκριμένου νομοσχεδίου, θα ήθελα κατ’ αρχάς να πω ότι είναι πολύ σημαντικό το ότι ξανασυστήθηκε το Υπουργείο Μακεδονίας-Θράκης και για λόγους σημειολογικούς και για λόγους ουσιαστικούς. Πραγματικά δίνεται η ευκαιρία μέσα από το Υπουργείο Μακεδονίας-Θράκης, το παλιό Βορείου Ελλάδος, να αναπτυχθούν δράσεις τις οποίες δεν μπορούσαμε να αναπτύξουμε μέσω των υπολοίπων Υπουργείων. Επίσης είναι πολύ σημαντικό το ότι μεταφέρονται αρμοδιότητες αναπτυξιακού χαρακτήρα στο συγκεκριμένο Υπουργείο. Αυτό είναι ένα πολύ σημαντικό βήμα. Ο κύριος Υπουργός μας διαβεβαίωσε ότι ήδη δημιουργούνται οι δομές μέσα στο Υπουργείο. Ήδη στελεχώνονται με τους κατάλληλους υπαλλήλους που ξέρουν τα θέματα κι έτσι θα μπορέσουν να βοηθήσουν προς αυτήν την κατεύθυνση. Γίνεται ένα μεγάλο βήμα, αλλά φοβάμαι ότι αυτό δεν είναι αρκετό. Χρειάζεται να γίνουν και άλλα πράγματα αν θέλουμε να προχωρήσουμε την ανάπτυξη στη βόρεια Ελλάδα, στη Μακεδονία και στη Θράκη.
Θα ήθελα να πω κάποιες σκέψεις, κάποιες προτάσεις που θα βοηθήσουν πιθανότατα προς αυτήν την κατεύθυνση. Το πρώτο και βασικό είναι να απενοχοποιήσουμε την επιχειρηματικότητα. Δυστυχώς στις μέρες μας οποιοσδήποτε επιχειρεί, πολλές φορές μπαίνει στο στόχαστρο. Χρειάζεται λοιπόν να καταλάβουμε ότι οι επιχειρηματίες μπορούν να επενδύσουν και να έχουν ένα κέρδος το οποίο βεβαίως, να είναι νόμιμο και το οποίο μπορεί να διαχυθεί μετά στην κοινωνία. 
Κύριε Υπουργέ, χρειαζόμαστε ένα σταθερό φορολογικό πλαίσιο. Δεν είναι δυνατόν κάθε εβδομάδα να αλλάζουμε τη φορολογία. Δεν είναι δυνατόν εμείς στη βόρεια Ελλάδα να έχουμε φορολογικούς δείκτες οι οποίοι να μην μπορούν να ανταγωνιστούν τους βόρειους γείτονές μας. Για παράδειγμα, δεν μπορεί η Βουλγαρία να έχει φορολογικούς δείκτες 10% κι εμείς στη Μακεδονία και στη Θράκη να έχουμε 40%. Είναι μη ανταγωνιστικές οι επιχειρήσεις μας, επομένως οφείλουμε να μειώσουμε τους φορολογικούς δείκτες.
Είναι απαραίτητο να χτυπηθεί η γραφειοκρατία. Ακούγεται ότι στις διπλανές χώρες, για να μπορέσεις να πάρεις την άδεια να λειτουργήσεις την επιχείρησή σου, θες μία εβδομάδα. Σε μας δυστυχώς, αν φτάσουμε και το πετύχουμε σε επτά μήνες, θεωρείται μεγάλο κατόρθωμα. Αντιλαμβάνεστε λοιπόν ότι η γραφειοκρατία αποτελεί εμπόδιο σ’ αυτόν που θέλει να δημιουργήσει μία επιχείρηση. Είναι απαραίτητο να υπάρξει ρευστότητα στην αγορά και οι τράπεζες επιτέλους να δώσουν τη δυνατότητα στους υγιείς επιχειρηματίες να επενδύσουν. Συγχρόνως οφείλουμε να δώσουμε τα 6,5 δισ. τα οποία οφείλει το κράτος στους πολίτες για να μπορέσουν και αυτά τα χρήματα να πέσουν στην αγορά.
Είναι απαραίτητος ένας νέος επενδυτικός νόμος. Ως τώρα οι επενδυτικοί νόμοι δούλεψαν, αλλά από δω και πέρα οφείλουμε να τους «θωρακίσουμε» με τέτοιο τρόπο ώστε, όπως είπε η κυρία συνάδελφος, να μην υπάρχουν απλώς «κουφάρια» στις διάφορες περιοχές. Για παράδειγμα, στην περιοχή της Αλεξανδρούπολης στη βιομηχανική ζώνη έχουν δημιουργηθεί «κουφάρια» τα οποία μένουν όρθια και κανείς δεν μπορεί να τα λειτουργήσει. 
Χρειάζεται να υπάρξει εκείνος ο ελεγκτικός μηχανισμός όπου αυτός που επενδύει στο τέλος να ελέγχεται και να βλέπουμε πόσο έχει προοδεύσει η επιχείρησή του και πόσο έχει αξιοποιήσει τα χρήματα τα οποία τού έχουν δοθεί μέσω του επενδυτικού νόμου.
Και βεβαίως για να μην υπάρχει καμμία αμφιβολία είναι απαραίτητο να υπάρχει μια διαφάνεια και αξιοκρατία. Είναι σημαντικό αυτό το πράγμα. Είναι σημαντικό να ξέρουν οι πάντες ποιος παίρνει, τι παίρνει, που το δίνει, πως το επενδύει, πως το αξιοποιεί.
Εάν αυτά τα κάνουμε, τότε θα μπορέσουμε την πατρίδα μας, τη Μακεδονία και τη Θράκη, να την κάνουμε να αναπτυχθεί, να αποτελέσει την ατμομηχανή και για την υπόλοιπη Ελλάδα, διότι έως τώρα όλοι ξέρουμε ότι στη βόρειο Ελλάδα παράγουμε και η υπόλοιπη Ελλάδα ουσιαστικά ζει μ’ αυτά που παράγονται στη βόρειο Ελλάδα. 
Μ’ αυτόν τον τρόπο θα μπορέσουμε να χτυπήσουμε και την ανεργία που αυτήν τη στιγμή αποτελεί το μεγάλο βραχνά για την ελληνική κοινωνία. Όταν η ανεργία χτυπάει στο κόκκινο ειδικά για τους νέους ανθρώπους, για τους νέους επιστήμονες τους οποίους δεν μπορούμε να τους αξιοποιήσουμε -έχουμε ένα εκπληκτικό ανθρώπινο δυναμικό το οποίο δεν αξιοποιείται- αντιλαμβάνεστε ότι τα προβλήματα που δημιουργούνται σε κάθε οικογένεια είναι μεγάλα.
Γι’ αυτόν το λόγο, κύριε Υπουργέ, πιστεύω ότι με το μεγάλο βήμα που γίνεται με τη σύσταση του Υπουργείου σας και με τα υπόλοιπα βήματα που μπορούν να ακολουθήσουν μπορούμε να πετύχουμε πολλά για την ανάπτυξη της Μακεδονίας και της Θράκης και την ανάπτυξη όλης της Ελλάδος. 
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια – Τσαρουχά</Parlmember>): Ευχαριστούμε, κύριε Γεροντόπουλε.
Το λόγο έχει ο κ. Ηλίας Βλαχογιάννης.</ChairmanSpeech>
<Speech><Parlmember>ΗΛΙΑΣ ΒΛΑΧΟΓΙΑΝΝΗΣ</Parlmember>: Ευχαριστώ πολύ, κυρία Πρόεδρε.
Κυρίες και κύριοι συνάδελφοι, αξιότιμοι κύριοι Υπουργοί, θεωρώ πάρα πολύ θετικό βήμα ότι μεταφέρονται αρμοδιότητες στο Υπουργείο Μακεδονίας Θράκης και κυρίως ότι αποκεντρώνονται αυτές οι αρμοδιότητες από την κεντρική διοίκηση και από το πρώην Υπουργείο Οικονομίας.
Μακάρι, αυτή η κίνηση, κύριοι Υπουργοί, να συνεχιστεί, το έχει ανάγκη η ελληνική περιφέρεια. Μακάρι, να εμπιστευτείτε περισσότερο όλα τα επίπεδα διοίκησης που είναι στην περιφέρεια και κυρίως, την αυτοδιοίκηση Α΄ και Β΄ βαθμού. 
Ξέρετε -και όλοι γνωρίζουμε- ότι και ως προς την απορροφητικότητα στο 3ο Κοινοτικό Πλαίσιο Στήριξης η αυτοδιοίκηση έβγαλε ασπροπρόσωπη την χώρα, κάτι που δεν το έκαναν οι κεντρικές υπηρεσίες των Υπουργείων. Η απορροφητικότητα σε επίπεδο τουλάχιστον δευτέρου βαθμού, τον οποίο υπηρέτησα, ξέρω ότι ήταν πάνω από το 100% σ’ όλες τις νομαρχίες της χώρας, αλλά αυτό πιστεύω ότι δεν συνέβη σε καμμία κεντρική υπηρεσία και κανένα Υπουργείο δεν πλησίασε ούτε το 80% των στόχων που είχε θέσει το ίδιο να πετύχει.
Γι’ αυτό εμπιστευτείτε περισσότερο τις αποκεντρωμένες διοικήσεις και αυτοδιοικήσεις για να έχουμε και καλύτερη απορροφητικότητα σ’ όλα τα προγράμματα και καλύτερο έλεγχο από τις τοπικές κοινωνίες, αλλά και από τις κεντρικές υπηρεσίες του κράτους που θα ασκούν τη δέουσα εποπτεία και κυρίως θα υπηρετείται η αρχή της επικουρικότητας, έτσι ώστε ο πολίτης να εξυπηρετείται στην πλησιέστερη προς αυτόν αρχή, αρκεί αυτή η αρχή να είναι σε θέση να του παράσχει αυτές τις υπηρεσίες, τις οποίες απαιτεί ο νόμος και η Ευρωπαϊκή Ένωση.
Πρέπει να μειώσουμε τη γραφειοκρατία. Αυτός πρέπει να είναι ο κύριος στόχος. Ο μεγάλος εχθρός της ελληνικής κοινωνίας είναι η γραφειοκρατία. Όταν σχεδιάζονταν το ΕΣΠΑ έτυχε να είμαι στο διοικητικό συμβούλιο της ΕΝΑΕ και στην εκτελεστική επιτροπή και είχαμε πει τότε σε πολλούς αρμόδιους των Υπουργείων με τους οποίους συζητούσαμε: «δείτε την εμπειρία από το 3ο Κοινοτικό Πλαίσιο Στήριξης, το οποίο με τις συνεχείς τροποποιήσεις είχε γίνει λειτουργικό και αποτελεσματικό.» Παρ’ όλα αυτά ακολούθησαν εντελώς λάθος πορεία, μετέφεραν αρμοδιότητες που μέχρι τότε ανήκαν στην περιφέρεια στο κέντρο και βλέπετε που βρίσκεται σήμερα η απορροφητικότητα του ΕΣΠΑ. Τολμήστε και δώστε αρμοδιότητες έξω από την Αθήνα, έξω από το κέντρο αν θέλετε να έχουμε απορροφητικότητα. 
Ακούστηκε από πολλούς συναδέλφους και τονίστηκε ότι πρέπει να υπάρχει σταθερό επενδυτικό περιβάλλον. Μακάρι ο νέος επενδυτικός νόμος, τον οποίο σχεδιάζει η Κυβέρνηση, να τύχει της ευρύτερης δυνατής συναίνεσης όλων των πτερύγων της Βουλής έτσι, ώστε να αντέξει στο χρόνο, για να ξέρει ο πολίτης και ο κάθε μελλοντικός επενδυτής ποιες είναι οι επενδυτικές δυνατότητες και ευκαιρίες στην Ελλάδα και ποιοι είναι οι κανόνες του παιχνιδιού. Πρέπει οι κανόνες να είναι σταθεροί, να μην αλλάζουν από Βουλή σε Βουλή, από κυβέρνηση σε κυβέρνηση και από Υπουργό σε Υπουργό.
Κι εγώ συμφωνώ με αυτό το οποίο τονίστηκε στην Αίθουσα από κάποιο συνάδελφο, ότι θα πρέπει να δεσμευθούν αυτοί οι επιχειρηματίες, ιδιαίτερα της Βορείου Ελλάδος ότι δεν θα μεταφέρουν αρμοδιότητες – ή μέρος των αρμοδιοτήτων τους- σε γειτονικές χώρες. Θα ήταν, όχι απλώς παράδοξο, αλλά και σε βάρος των συμφερόντων της χώρας μας, να επιδοτούνται κάποιοι άνθρωποι, για να κάνουν μια επιχείρηση στη χώρα μας, και με την πρώτη ευκαιρία να στρίβουν και να πηγαίνουν σε γειτονικές χώρες και να κάνουν ομοειδείς επιχειρήσεις και κανείς να μην τους ζητάει το λόγο, τουλάχιστον να επιστρέψουν αυτά τα οποία πήραν από το ελληνικό κράτος.
Ζητούμενο είναι η διαφάνεια. Και για να υπάρχει διαφάνεια, πρέπει να μειωθούν τα επίπεδα που μεσολαβούν από τον επενδυτή μέχρι την τελική έγκριση, διότι ο καθένας κάνει προστιθέμενη αξία «αδιαφάνειας» στην πορεία ή στο βαθμό, τουλάχιστον, που λέγεται ότι γίνεται. Άρα θα πρέπει να μειωθούν τα επίπεδα των ελέγχων και να είναι ξεκάθαροι οι κανόνες του παιχνιδιού. 
Τέλος πρέπει να σας πω ότι αυτό το παράδειγμα που κάνατε με το Υπουργείο Μακεδονίας-Θράκης, δημιουργεί αδικίες σε περιοχές, όπως είναι η Ήπειρος, η Θεσσαλία, που είναι εγγύς των συνόρων κι αυτές οι περιοχές, αλλά δεν έχουν τη δυνατότητα να έχουν αυτήν την αμεσότητα, με το Υπουργείο έγκρισης, όπως έχει το Υπουργείο Μακεδονίας -Θράκης για τις επιχειρήσεις της Βορείου Ελλάδος. 
Για το λόγο αυτό, θα πρέπει να επανεξετάσουμε συνολικά τη μεταφορά των αρμοδιοτήτων στην αποκεντρωμένη διοίκηση, αν δεν εμπιστεύεστε τις αυτοδιοικήσεις. Σε κάθε περίπτωση όμως πρέπει να έχουν όλοι οι Έλληνες ίσες επενδυτικές ευκαιρίες. 
Όλοι κατανοούμε ότι η Βόρειος Ελλάδα έχει ειδικές ανάγκες και πρέπει να δοθούν ειδικά κίνητρα. Αυτό όμως δεν σημαίνει ότι πρέπει να αφήσουμε και τις άλλες περιοχές της χώρας χωρίς να τις ενισχύσουμε, αν όχι στον ίδιο βαθμό, σε κάποιο βαθμό όμως ανάλογο με αυτό, που θα ενισχυθούν οι επιχειρήσεις της Βορείου Ελλάδος. 
Είμαι βέβαιος ότι θα ακολουθήσουν κι άλλα θετικά βήματα προς αυτήν την κατεύθυνση. Στηρίζουμε τέτοιες πρωτοβουλίες της Κυβέρνησης και την ενθαρρύνουμε να συνεχίσει προς αυτήν την κατεύθυνση.
Ευχαριστώ πολύ.</Speech>
  ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια- Τσαρουχά</Parlmember>):  Ευχαριστούμε, κύριε Βλαχογιάννη.
Το λόγο έχει ο Υφυπουργός Ανάπτυξης, Ανταγωνιστικότητας, Υποδομών, Μεταφορών και Δικτύων, κ. Μηταράκης για πέντε λεπτά, ως συναρμόδιος Υπουργός.</ChairmanSpeech>  
<Speech><Parlmember>ΠΑΝΑΓΙΩΤΗΣ ΜΗΤΑΡΑΚΗΣ</Parlmember> (Υφυπουργός Ανάπτυξης, Ανταγωνιστικότητας, Υποδομών, Μεταφορών και Δικτύων): Ευχαριστώ, κυρία Πρόεδρε.
Κυρίες και κύριοι συνάδελφοι, συμφωνούμε σε αυτήν την Αίθουσα ότι ήταν πάρα πολύ σημαντική η επαναλειτουργία του Υπουργείου Μακεδονίας- Θράκης σε μια ευαίσθητη εθνικά περιοχή. Είναι πολύ σημαντικό να κάνουμε επιπλέον ενέργειες για την ενίσχυση τής οικονομίας και της κοινωνικής συνοχής στη Μακεδονία και στη Θράκη. 
Είναι επίσης σημαντικό, όπως συζητήθηκε σήμερα, να υπάρχει αποκέντρωση στον επενδυτικό νόμο. Ήδη σε όλη την Ελλάδα οι επενδύσεις κάτω από τρία εκατομμύρια γίνονται αντικείμενο αξιολόγησης και έγκρισης από τις περιφέρειες. Αυτό είναι ένα θετικό βήμα, το οποίο ήδη υπάρχει στον επενδυτικό νόμο και η Κυβέρνηση προτίθεται να διατηρήσει. 
Με το σημερινό νομοσχέδιο αντιμετωπίζονται θέματα μεταβατικότητας. Με την ίδρυση του Υπουργείου Μακεδονίας-Θράκης αντιμετωπίζονται θέματα γρήγορα, ώστε να μην υπάρχει στην πράξη ουδεμία καθυστέρηση –και ήδη δεν παρατηρείται ουδεμία καθυστέρηση- στην αξιολόγηση επενδύσεων στον τρίτο επενδυτικό κύκλο. 
Τέθηκαν θέματα σχετικά με την ανάγκη αλλαγής του αναπτυξιακού νόμου. Πράγματι η Κυβέρνηση ετοιμάζεται να καταθέσει πολύ σύντομα στη δημόσια διαβούλευση το νέο επενδυτικό νόμο με τρεις κυρίους στόχους: 
Πρώτα απ’ όλα, την καλύτερη στόχευση του νόμου στις σημερινές συνθήκες της αγοράς, ώστε να κάνουμε τα εργαλεία και τους κλάδους που στηρίζουμε πιο σχετικούς με την κατάσταση που σήμερα επικρατεί στην ελληνική οικονομία.
Δεύτερος στόχος είναι η αύξηση της ταχύτητας, διότι υπάρχει καθυστέρηση στην υλοποίηση επενδυτικών σχεδίων, λόγω πολυπλοκότητας και γραφειοκρατίας που υπάρχει στο υπάρχον νομικό πλαίσιο. Αυτά θα αλλάξουν με το νέο αναπτυξιακό νόμο.
Ο τρίτος στόχος είναι η περαιτέρω ενίσχυση της διαφάνειας, η οποία θα πρέπει να είναι προαπαιτούμενο πάντα σε οποιαδήποτε δράση της κεντρικής Κυβέρνησης. 
Θέσατε θέμα για την απλοποίηση γενικότερα των επενδυτικών διαδικασιών. Κι αυτό είναι ένα απαιτούμενο σήμερα. Πρέπει να καταπολεμήσουμε με συγκεκριμένα μέτρα τη γραφειοκρατία, τη  νομική πολυπλοκότητα, που πολλές φορές οδηγεί σε αντικρουόμενο νομικό πλαίσιο. Κι αυτό θα είναι στόχος της Κυβέρνησης στο νομοσχέδιο που, όπως είπα, θα κατατεθεί άμεσα στη δημόσια διαβούλευση.
Χρειάζονται βέβαια, επιπλέον αναπτυξιακά εργαλεία. Επενδύσεις με καταλύτη το δημόσιο και με σύμπραξη του ιδιωτικού τομέα, όπως τώρα που προσπαθούμε να απεμπλοκάρουμε τους τέσσερις μεγάλους αυτοκινητόδρομους. Προσπαθούμε να πάρουμε νέες πρωτοβουλίες, που θα περιγράφονται στον επενδυτικό νόμο, ώστε να προχωρήσουμε ταχύτερα στη δημιουργία νέων θέσεων εργασίας, σε μία εποχή που αυτές είναι πολύ κρίσιμες για την κοινωνία. Χρειάζεται να δοθούν περισσότερα φορολογικά και ρυθμιστικά κίνητρα.
Τέθηκε το θέμα των ΕΟΖ σε αυτήν τη συζήτηση και έχοντας απαντήσει ήδη δύο επίκαιρες ερωτήσεις στην Εθνική Αντιπροσωπεία, μπορώ να επαναλάβω ότι η Κυβέρνηση προτίθεται να ξεκινήσει μία διαβούλευση στην Ευρωπαϊκή Επιτροπή, για να δημιουργήσει ένα πλαίσιο για φορολογικά και ρυθμιστικά κίνητρα. 
Τονίζω για τρίτη φορά στην Εθνική Αντιπροσωπεία ότι αυτές οι ειδικές οικονομικές ζώνες αν δημιουργηθούν –και λέω «αν δημιουργηθούν», γιατί ήδη οι όμορες χώρες αρχίζουν και εγείρουν αντεπιχειρήματα, φοβούμενες ότι οι επενδύσεις δεν θα γίνουν στις χώρες τους και θα γίνουν στην Ελλάδα- και προχωρήσουν, με όποια μορφή τελικά γίνει αποδεκτή και από την Ευρωπαϊκή Επιτροπή και από την Εθνική Αντιπροσωπεία, θα ισχύει απολύτως το Εργασιακό Δίκαιο που ισχύει στην Ελλάδα. Το λέω για τρίτη φορά στην Εθνική Αντιπροσωπεία, γιατί ήδη άκουσα κάποια σχόλια επί του αντιθέτου. Είναι συγκεκριμένη δέσμευση. Μιλήσαμε για σταθερό φορολογικό πλαίσιο και η Κυβέρνηση προτίθεται να καταθέσει ένα τέτοιο σχέδιο. Και για να είναι σταθερό, είναι σημαντικό να στηριχθεί απ’ όλες τις πλευρές.
Κλείνοντας, θέλω να πω δύο πράγματα: Πρώτον, ότι η Ελλάδα αντιμετωπίζει έναν πραγματικό ανταγωνισμό από τις όμορες χώρες για την προσέλκυση επενδύσεων, προσφέροντας μεταξύ άλλων, καλύτερες, μερικές φορές, αδειοδοτικές διαδικασίες και ένα πιο ανταγωνιστικό φορολογικό περιβάλλον. Πρέπει να λάβουμε υπ’ όψιν αυτόν τον ανταγωνισμό, όταν συζητάμε στην Ελλάδα για την προσέλκυση επενδύσεων, γιατί αυτό που πρέπει να αλλάξει, είναι η νοοτροπία. Πρέπει επιτέλους να γίνουμε μια χώρα φιλική στην επιχειρηματικότητα με σεβασμό στο περιβάλλον, με σεβασμό στο δίκαιο, χωρίς όμως, να μπλοκάρουν για χρόνια και χρόνια επενδύσεις που έχουν τύχει της έγκρισης των αρμόδιων αρχών: επενδύσεις μικρές και μεσαίες και μεγάλες και ελληνικές και ξένες, γιατί ο πρώτος στόχος όλων μας αυτήν τη στιγμή, πρέπει να είναι η μείωση της ανεργίας.
Σας ευχαριστώ.
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε, κύριε Υφυπουργέ.
Ο Υπουργός Μακεδονίας και Θράκης κ. Καράογλου έχει το λόγο.</ChairmanSpeech> 
<Speech><Parlmember>ΘΕΟΔΩΡΟΣ ΚΑΡΑΟΓΛΟΥ</Parlmember> (Υπουργός Μακεδονίας και Θράκης): Κυρίες και κύριοι συνάδελφοι, σήμερα είναι μία ιδιαίτερα σημαντική ημέρα. Σαν σήμερα πριν από είκοσι τρία χρόνια, δολοφονήθηκε άνανδρα από τους τρομοκράτες της «17 Νοέμβρη», ο αδάμαστος αγωνιστής της δημοκρατίας, ο πρωταγωνιστής της εθνικής συμφιλίωσης, ο Παύλος Μπακογιάννης. Είναι μία ημέρα μνήμης, είναι μία ημέρα τιμής και είμαι βέβαιος ότι σύσσωμος ο ελληνικός λαός έχει ένα κοινό συναίσθημα, ότι τιμά και σέβεται τη μνήμη τού, όπως είπα και πριν, αδάμαστου αγωνιστή της δημοκρατίας, του πρωταγωνιστή της εθνικής συμφιλίωσης, του Παύλου Μπακογιάννη. 
Παράλληλα σήμερα, είναι μία ιδιαίτερη ημέρα για το Υπουργείο Μακεδονίας και Θράκης, γιατί παρουσιάζουμε το πρώτο μας νομοσχέδιο. Με ιδιαίτερη τιμή, λοιπόν, αλλά και με συναίσθηση του χρέους μου απέναντι στην πατρίδα, στους Έλληνες πολίτες, αλλά και στους συναδέλφους της Εθνικής Αντιπροσωπείας, εισάγουμε σήμερα στην Ολομέλεια το πρώτο νομοσχέδιο του νεοσύστατου Υπουργείου Μακεδονίας και Θράκης, με τίτλο: «Επείγουσες ρυθμίσεις επενδυτικών σχεδίων ν. 3908/2011 και π.δ. 33/2011». 
Αντιλαμβανόμενοι την κρισιμότητα των στιγμών και το γεγονός ότι η πατρίδα μας βρίσκεται στο κρισιμότερο σημείο της πιο σοβαρής δοκιμασίας που αντιμετώπισε τις τελευταίες δεκαετίες, κάνουμε ένα πρώτο βήμα προς την κατεύθυνση ανάτασης της εθνικής μας οικονομίας και ανάκτησης της εθνικής μας αξιοπιστίας, που τόσο πολύ επλήγησαν το προηγούμενο διάστημα. 
Κυρίες και κύριοι συνάδελφοι, η πατρίδα μας βρέθηκε πάρα πολύ κοντά στην έξοδο από την Ευρωζώνη. Οι δηλώσεις ξένων αξιωματούχων κατά το παρελθόν και τα δημοσιεύματα του Τύπου, εμφάνιζαν την Ελλάδα ένα βήμα πριν από την αποχώρησή της από το ευρώ. Οι Έλληνες πολίτες όμως τον προηγούμενο Ιούνιο, δείχνοντας πολιτική ωριμότητα, αποφάσισαν με δημοκρατικό τρόπο και έδωσαν μία σαφή εντολή, να παραμείνει η χώρα μας στην Ευρωζώνη και να αποκρούσουμε όλες εκείνες τις πολιτικές, που θα μπορούσαν να θέσουν την πατρίδα μας εκτός αυτής.
 Επέλεξαν λοιπόν οι Έλληνες πολίτες τον ευρωπαϊκό προσανατολισμό της πατρίδας μας, που με τόσες θυσίες και τόσους αγώνες κατακτήσαμε και την εφαρμογή πολιτικών, που μπορούν να ανατρέψουν τη βαθιά ύφεση που πλήττει την ελληνική οικονομία. Και όλα αυτά με το σχηματισμό μιας Κυβέρνησης εθνικής ευθύνης, μιας Κυβέρνησης αυξημένης ευθύνης από την οποία ο ελληνικός λαός περιμένει απτά και συγκεκριμένα αποτελέσματα. Περιμένει αποτελέσματα που θα βελτιώσουν το βιοτικό του επίπεδο, που θα δημιουργήσουν νέες θέσεις εργασίας, που θα βοηθήσουν στο να τονωθεί η ανταγωνιστικότητα των ελληνικών επιχειρήσεων, που θα βοηθήσουν να καταπολεμηθεί η ύφεση που τα τελευταία χρόνια, πραγματικά, δημιουργεί τεράστιο πρόβλημα στην ελληνική οικονομία. Μία Κυβέρνηση από την οποία ο ελληνικός λαός περιμένει να ενισχύσει το κύρος και την ισχύ της πατρίδος μας, της Ελλάδος. Με στοχευμένες πολιτικές και με συντονισμένες προσπάθειες σίγουρα μπορούμε να πετύχουμε τον επιθυμητό στόχο. 
Προς αυτήν την κατεύθυνση, το γεγονός της επανίδρυσης του Υπουργείου Μακεδονίας και Θράκης αποδεικνύει τη σημασία που αποδίδει η Κυβέρνησή μας και προσωπικά ο Πρωθυπουργός Αντώνης Σαμαράς για τη Βόρεια Ελλάδα, για τη Μακεδονία μας, για τη Θράκη. Το Υπουργείο αυτό είναι απαραίτητο όχι μόνο για εθνικούς συμβολικούς λόγους, αλλά και για ουσιαστικούς. Η επανίδρυσή του λοιπόν, αποτελεί μια απτή απόδειξη του υψηλού ενδιαφέροντος τού Πρωθυπουργού και της Κυβέρνησης για τη Βόρεια Ελλάδα. 
Για εμάς, η Μακεδονία και η Θράκη αποτελούσαν και αποτελούν πάντα απόλυτη προτεραιότητα. Αναμφίβολα η επανίδρυση του Υπουργείου είχε θετικό αντίκτυπο στους πολίτες, στους φορείς, στην ελληνική κοινωνία. Στο παρελθόν η αναγκαιότητα ή όχι της ύπαρξης του εν λόγω Υπουργείου σίγουρα αποτέλεσε σοβαρό προϊόν προβληματισμού. Αναντίρρητα η ύπαρξη ενός περιφερειακού Υπουργείου, όπως είναι το Υπουργείο Μακεδονίας και Θράκης, σε μία άλλη χώρα της Ευρώπης πιθανά θα αποτελούσε περιττή πολυτέλεια. Στην πατρίδα μας όμως με τα σημαντικά προβλήματα ύφεσης και υπανάπτυξης, με τις ιδιορρυθμίες των συνόρων μας, με την περιθωριοποίηση των ακριτικών περιοχών είναι αναγκαία όσο ποτέ άλλοτε η ανάπτυξη όλων εκείνων των θεσμών και των δυνάμεων που θα έχουν ως γνώμονα, αφ’ ενός μεν, τη βελτίωση του βιοτικού επιπέδου των συμπολιτών μας που κατοικούν στις συγκεκριμένες περιοχές και αφ’ ετέρου, την προάσπιση των δικαίων και των συμφερόντων της πατρίδας μας.
Σε αυτό ακριβώς το σημείο επαφίεται και η επιτυχία της αποστολής και του ρόλου του νέου Υπουργείου. Το Υπουργείο Μακεδονίας και Θράκης φέρει ένα ξεχωριστό ρόλο με περιεχόμενο και συμβολισμούς απολύτως αναγκαίους στην τρέχουσα κρίσιμη περίοδο. Ο στόχος της ύπαρξής του, εκτός από το μεγάλο εθνικό στόχο που όλοι μας κατανοούμε, είναι η ευημερία των συμπολιτών μας στη Βόρεια Ελλάδα και παράλληλα η ανάδειξη του χώρου της Μακεδονίας και της Θράκης σε ένα ισχυρό οικονομικά, αλλά παράλληλα και ισχυρό εθνικά, βραχίονα της χώρας μας. Η επίτευξη αυτού του στόχου μπορεί να γίνει και θα γίνει μέσω της αξιοποίησης όλων των πλεονεκτημάτων και των δυνατοτήτων της περιοχής, καθώς επίσης και του ιδιαίτερα αξιόλογου ανθρώπινου δυναμικού που δραστηριοποιείται στη Μακεδονία και τη Θράκη.
Κυρίες και κύριοι συνάδελφοι, όπως γνωρίζετε έως τον Οκτώβριο του 2009 το Υπουργείο Μακεδονίας και Θράκης αποτελούσε το επιτελικό όργανο για την άσκηση, ενεργοποίηση και εναρμόνιση της κυβερνητικής πολιτικής για τη Μακεδονία και τη Θράκη. Κατά την άσκηση και εκτέλεση των νομοθετημένων αρμοδιοτήτων και συναρμοδιοτήτων του, συγκέντρωνε και επεξεργαζόταν στοιχεία που αφορούσαν τις τοπικές κοινωνίες και παράλληλα λειτουργούσε, ως επιτελικός φορέας εκπόνησης, διαβούλευσης και διαμόρφωσης προτάσεων και πολιτικών, προκειμένου να εφαρμοστούν από τα αρμόδια Υπουργεία. 
Με δυο λόγια, το Υπουργείο Μακεδονίας και Θράκης συντόνιζε, βοηθούσε, υποστήριζε και καθοδηγούσε δράσεις περιφερειακών οργάνων και υπηρεσιών στη Μακεδονία και τη Θράκη, μεριμνούσε για την ισόρροπη ανάπτυξη των περιφερειών του χώρου ευθύνης του, προσπαθώντας να καταστήσει το χώρο Μακεδονίας και Θράκης, πρότυπο περιφερειακής ανάπτυξης και αναδεικνύοντας τον ιστορικό, πολιτικό, πολιτισμικό και οικονομικό του ρόλο στην ευρύτερη περιοχή. 
Το Υπουργείο είχε έναν ξεχωριστό ρόλο καθώς αποτελούσε ένα τμήμα της πολιτείας κοντά στην περιφέρεια. Γι’ αυτόν το λόγο, μπορούσε να κατανοεί, να αφομοιώνει και να δίνει λύσεις ιδιαίτερα σε ευαίσθητες περιφέρειες, οι οποίες για πολλά χρόνια ήταν στο παρελθόν, μακριά από το ενδιαφέρον της κεντρικής διοίκησης. Η επακόλουθη κατάργησή του στις 7 Οκτωβρίου 2009 και η υποβάθμισή του με τη μετατροπή του σε Γενική Γραμματεία Μακεδονίας και Θράκης στην ουσία, σήμαινε και την υποβάθμιση της ευρύτερης περιοχής. Οι υπηρεσίες του Υπουργείου παρέμεναν αδρανείς σε πολύ μεγάλο βαθμό και το υπαλληλικό προσωπικό στην ουσία, άνευ αντικειμένου. Ακόμη και οι φορείς της Βόρειας Ελλάδας παρέμεναν ασυντόνιστοι ως προς τις δράσεις τους.
Η σημαντικότερη όμως συνέπεια όλων -από την κατάργησή του, δηλαδή- ήταν ο συγκεντρωτισμός και η μεταβίβαση αρμοδιοτήτων στην πρωτεύουσα και η αυξανόμενη ταλαιπωρία των συμπατριωτών μας, οι οποίοι ακόμα και για κάτι απλό θα έπρεπε να κατευθυνθούν πλέον στην Αθήνα, για να αντιμετωπίσουν το πρόβλημά τους. 
Η διαφαινόμενη αυτή απαξίωση του Υπουργείου Μακεδονίας και Θράκης έφτασε στο τέλος. Το στοίχημα της νέας εποχής που ξεκίνησε με την επανίδρυση του Υπουργείου από την Κυβέρνηση εθνικής ευθύνης, είναι η αναβάθμιση του νέου Υπουργείου και η επακόλουθη βελτίωση της ποιότητας ζωής των συμπολιτών μας.
Ως εκ τούτου, οι αρμοδιότητες του νεοσύστατου ΥΜΑΘ θα πρέπει να διευκολύνουν επί της ουσίας, την εξυπηρέτηση των συμπολιτών μας στην καθημερινότητά τους, ώστε να λειτουργήσει αποκεντρωτικά και να μη χρειάζεται πλέον να μεταβαίνουν οι πολίτες στην Αθήνα, προκειμένου να διευθετήσουν τις υποθέσεις τους, με φορείς που εδρεύουν στη Θεσσαλονίκη, αλλά υπάγονται σε Υπουργεία που εδρεύουν στην Αθήνα. 
Χρειάζεται αποκέντρωση της κεντρικής εξουσίας και αυτό θα γίνει μέσα και από ένα δημοκρατικό διάλογο και μέσα από μία διαδικασία δημοκρατικής διαβούλευσης έτσι, ώστε να εντοπιστούν και να καταγραφούν οι ανάγκες των φορέων και των πολιτών της Βόρειας Ελλάδας και να γίνουν τέτοιες προσαρμογές στις αρμοδιότητες του Υπουργείου Μακεδονίας και Θράκης, που να διευκολύνουν επί της ουσίας, τις υποχρεώσεις των πολιτών, γιατί μόνον έτσι μπορούμε να πετύχουμε την περιφερειακή ανάπτυξη.
Είναι επιτακτική ανάγκη σήμερα, να υπάρξει πρόοδος των γραφειοκρατικών υποθέσεων που κρατούν σε ομηρία την ανάπτυξη της οικονομίας, της αγοράς, των επενδύσεων και βεβαίως των έργων στη Μακεδονία και τη Θράκη. 
Σε αυτήν, λοιπόν τη φιλοσοφία, κυρίες και κύριοι συνάδελφοι, που προηγουμένως ανέφερα, εντάσσεται και το περιεχόμενο τού υπό συζήτηση νομοσχεδίου. Με το παρόν νομοθέτημα προχωρούμε παραπέρα και κάνουμε το πρώτο βήμα προς αυτήν τη διαδικασία. Προχωρούμε δηλαδή σε όλες εκείνες τις ενέργειες που έχουν ως στόχο, την ανάπτυξη ουσιαστικού έργου σε θέματα σχεδιασμού, προώθησης και εκτέλεσης αναπτυξιακών προγραμμάτων και δράσεων στην ευρύτερη περιοχή της Μακεδονίας και της Θράκης, εντάσσοντας τις αρμοδιότητες της επιχειρησιακής μονάδας ανάπτυξης, της γνωστής «ΕΜΑ», από το Υπουργείο Ανάπτυξης, Ανταγωνιστικότητας, Υποδομών, Μεταφορών και Δικτύων στο νεοσύστατο Υπουργείο Μακεδονίας και Θράκης. 
Σύμφωνα με το άρθρο 7 του π.δ. 85/2012, η ειδική υπηρεσία με τίτλο «Επιχειρησιακή Μονάδα Ανάπτυξης» του πρώην Υπουργείου Ανάπτυξης, Ανταγωνιστικότητας και Ναυτιλίας, που είχε έδρα τη Θεσσαλονίκη, καταργήθηκε λόγω επανίδρυσης, με το ίδιο άρθρο, του Υπουργείου Μακεδονίας και Θράκης. Η ΕΜΑ μεταξύ των αρμοδιοτήτων της, περιλάμβανε την υποδοχή, επεξεργασία και αξιολόγηση επενδυτικών σχεδίων με προϋπολογισμό πάνω από 3 εκατομμύρια ευρώ και αναπτυξιακών προγραμμάτων και δράσεων της ευρύτερης περιοχής της Μακεδονίας και της Θράκης. Με τη ρύθμιση λοιπόν που σήμερα εισάγουμε, όλες οι αρμοδιότητες τής παραπάνω υπηρεσίας υπάγονται πλέον στο νεοσύστατο Υπουργείο Μακεδονίας και Θράκης. 
Αντιλαμβάνεστε λοιπόν, κυρίες και κύριοι συνάδελφοι, ότι η υπαγωγή των αρμοδιοτήτων της επιχειρησιακής μονάδας ανάπτυξης στο Υπουργείο Μακεδονίας και Θράκης έχει σημαντικά πλεονεκτήματα και οφέλη. Πρώτον, οδηγεί στην απλοποίηση διαδικασιών υλοποίησης μίας επένδυσης. Δεύτερον, μειώνει σημαντικά τις επιβαρύνσεις που δέχεται ο επιχειρηματίας στη Βόρεια Ελλάδα. Και τρίτον, επιταχύνει το χρόνο έγκρισης των επενδυτικών σχεδίων.
Με άλλα λόγια, εξυπηρετεί στο ακέραιο τους ενδιαφερόμενους επενδυτές, σε μία περίοδο που οι παραγωγικές επενδύσεις αποτελούν εθνικό στόχο για την παρούσα Κυβέρνηση εθνικής ενότητας. Μ’ αυτόν τον τρόπο φιλοδοξούμε να προσεγγίσουμε επενδύσεις, να προωθήσουμε δράσεις, να υλοποιήσουμε προγράμματα με στόχο την ανάπτυξη της Μακεδονίας και της Θράκης, αλλά και της ευρύτερης περιοχής. Με άλλα λόγια, φιλοδοξούμε να μετατρέψουμε τη Βόρεια Ελλάδα σε κέντρο προώθησης επενδυτικών πρωτοβουλιών. 
Οφείλω να σημειώσω -γιατί δεν θέλω να είμαι άδικος- ότι η κατάργηση τής επιχειρησιακής μονάδας ανάπτυξης την 21η Ιουνίου 2012, δημιούργησε εκκρεμότητες και δυσχέρειες για τα επενδυτικά σχέδια που ήδη είχαν κατατεθεί και βρίσκονταν στη φάση ελέγχου νομιμότητας. Με την προτεινόμενη ρύθμιση επιλύουμε αυτές τις εκκρεμότητες και διασφαλίζουμε την ομαλή και εύρυθμη λειτουργία της υπηρεσίας αυτής και την ασφαλή διαδικασία προς όφελος των επενδυτών, με γνώμονα τη νομιμότητα και τη διαφάνεια. 
Η παραγωγή ουσιαστικού και αξιόπιστου έργου γίνεται με την προώθηση όλων εκείνων των πολιτικών που έχουν στον πυρήνα τους την ανάπτυξη. Αυτό έχουμε ως πυξίδα και στο Υπουργείο Μακεδονίας και Θράκης. Η προσέλκυση και η επιστροφή επενδύσεων, η δημιουργία θέσεων εργασίας, η στήριξη των μικρομεσαίων επιχειρήσεων βρίσκονται ψηλά στην ατζέντα του Υπουργείου μας. 
Αγαπητοί συνάδελφοι, η πολιτική επιλογή και απόφαση για την επανασύσταση του Υπουργείου Μακεδονίας και Θράκης δεν έγινε μόνο για τυπικούς ή συμβολικούς λόγους, που και αυτοί είναι πάρα πολύ ισχυροί λόγοι. Είμαστε αποφασισμένοι να ενισχύσουμε το νέο Υπουργείο, με όλα εκείνα τα απαραίτητα εφόδια τόσο για την ανάπτυξη της περιοχής όσο και για την αντιμετώπιση της καθημερινότητας των συμπολιτών μας, των Μακεδόνων και των Θρακών. Επιδιώκουμε να καταστήσουμε το Υπουργείο Μακεδονίας και Θράκης το ισχυρότερο αναπτυξιακό εργαλείο για τη Βόρεια Ελλάδα έτσι, ώστε να πετύχουμε την αποκέντρωση των δομών και την αναβάθμιση της ποιότητας ζωής των πολιτών. 
Το Υπουργείο Μακεδονίας και Θράκης λοιπόν είναι πάλι εδώ, δίνοντας το συμβολικό εθνικό μήνυμα και παράλληλα φιλοδοξώντας να δημιουργήσει έναν πυρήνα ανάπτυξης για όλη τη Βόρεια Ελλάδα. Αυτό λοιπόν που οφείλω να δηλώσω, είναι ότι η Μακεδονία και η Θράκη δηλώνουν το «παρών» και φιλοδοξούν να πρωταγωνιστήσουν στην εθνική προσπάθεια, για τη δημοσιονομική προσαρμογή και για την επανεκκίνηση της ελληνικής οικονομίας. Η Βόρεια Ελλάδα λοιπόν βρίσκεται στην πρώτη γραμμή του κυβερνητικού ενδιαφέροντος και το επανασυσταθέν Υπουργείο Μακεδονίας και Θράκης, εκτός από ένα χρήσιμο εργαλείο για τους πολίτες –στοιχείο που αποδεικνύεται και με το παρόν σχέδιο νόμου- σκοπεύει να αποτελέσει και αιχμή του δόρατος στην αντεπίθεση τής ελληνικής οικονομίας. 
Με την παραχώρηση της αρμοδιότητας της επιχειρησιακής μονάδας ανάπτυξης στο Υπουργείο Μακεδονίας και Θράκης, φιλοδοξούμε να καταστήσουμε το Υπουργείο, ένα χρήσιμο και απαραίτητο αναπτυξιακό  εργαλείο, ένα Υπουργείο παραγωγικό και αποτελεσματικό, παρά την ομολογουμένως δύσκολη συγκυρία για τη χώρα. Στηρίζουμε την υγιή επιχειρηματικότητα, προωθούμε τις επενδυτικές πρωτοβουλίες, ενθαρρύνουμε τις στρατηγικές ανάπτυξης, γιατί μόνο έτσι θα πετύχουμε το στόχο της περιφερειακής ανάπτυξης, μόνο έτσι θα συγκρατήσουμε την  ύφεση και θα οδηγηθούμε στην ανάταση της εθνικής μας οικονομίας. 
Κυρίες και κύριοι συνάδελφοι, αντιλαμβάνομαι και αντιλαμβανόμαστε όλοι μας την δύσκολη περίοδο που διατρέχει η χώρα μας. Γι’ αυτόν το λόγο δρούμε άμεσα έτσι, ώστε να γίνουμε χώρος υποδοχής επενδύσεων, και όχι υπονόμευσης και αποθάρρυνσης της επενδυτικής πρωτοβουλίας, και ώστε η πατρίδα μας να ορθοποδήσει και να πορευθεί με αξιοπρέπεια στο ευρωπαϊκό περιβάλλον.
Άλλωστε αυτός είναι και ο στόχος του συγκεκριμένου νομοσχεδίου: η απλούστευση των διαδικασιών για την υλοποίηση μιας επένδυσης, η δραστική μείωση των επιβαρύνσεων που υφίσταται ο επιχειρηματίας, που επιθυμεί και επιδιώκει να προβεί σε μια επένδυση και βεβαίως η επιτάχυνση του χρόνου έγκρισης των επενδυτικών σχεδίων. Εν ολίγοις, το νομοθέτημα που εισάγουμε, αποτελεί ένα ουσιαστικό βήμα για την αποτελεσματικότερη εξυπηρέτηση των ενδιαφερομένων επενδυτών, σε μια περίοδο που οι επενδύσεις αποτελούν εθνική επιταγή και βρίσκονται στις άμεσες προτεραιότητες της Κυβέρνησής μας. 
Τέθηκαν κάποια ζητήματα από τους ομιλητές που τοποθετήθηκαν προηγουμένως. Θα ήθελα με δύο κουβέντες να τοποθετηθώ επ’ αυτών. Για τα γενικότερα ζητήματα διαφθοράς τα οποία τέθηκαν, να πω ότι προφανώς η ομιλήτρια εκπρόσωπος του ΣΥΡΙΖΑ αναφερόταν σε γενικότερα ζητήματα, που δεν αφορούν το Υπουργείο Μακεδονίας και Θράκης, το οποίο ούτε σήμερα ούτε στο παρελθόν, με την ιστορική του διαδρομή, έδειξε ότι υπήρχαν τέτοια ζητήματα, γιατί άλλωστε, όταν ζεις σε μία μικρότερη, πιο κλειστή κοινωνία, αυτά αντιμετωπίζονται εν τη γενέσει τους. Ούτε λοιπόν σήμερα ούτε στο παρελθόν υπήρξαν τέτοια ζητήματα διαφθοράς στο χώρο του Υπουργείου Μακεδονίας και Θράκης και είναι κάτι που, αν προκύψει –γιατί ποτέ κανείς δεν μπορεί να είναι απόλυτος για κάτι- θα αντιμετωπιστεί εν τη γενέσει του. 
Για τα γενικότερα θέματα του αναπτυξιακού νόμου, τοποθετήθηκε προηγουμένως ο αρμόδιος Υπουργός, ο οποίος είπε ήδη ότι υπάρχει στο τελικό στάδιο διαμόρφωσης ένα συγκεκριμένο νομοσχέδιο, το οποίο πολύ σύντομα θα τεθεί σε δημόσια διαβούλευση. Αυτό πρακτικά, σημαίνει ότι οποιαδήποτε σοβαρή και αξιόλογη πρόταση υπάρχει και κατατεθεί στο δημόσιο διάλογο βεβαίως και θα ληφθεί υπ&apos; όψιν και βεβαίως θα γίνουν οι κατάλληλες προσαρμογές, μια που άλλωστε, ζητούμενο είναι να έχουμε έναν αναπτυξιακό επενδυτικό νόμο λειτουργικό, έναν αναπτυξιακό επενδυτικό νόμο, ο οποίος πραγματικά θα μπορέσει να αποτελέσει την ασφαλιστική δικλίδα εκείνη, με την οποία θα ξεκινήσουν να δημιουργούνται επενδύσεις στη χώρα μας, ειδικότερα μετά από πέντε χρόνια ύφεσης τα οποία βιώνουμε. 
Στην κριτική η οποία έγινε για την κατάργηση της επιχειρησιακής μονάδας ανάπτυξης, να αναφέρω ότι το μεγάλο πρόβλημα ξεκίνησε όταν στις 7 Οκτωβρίου του 2009, αποφασίστηκε η κατάργηση τού Υπουργείου Μακεδονίας και Θράκης, γιατί τότε δεν ήταν το ζητούμενο η κατάργηση τού Υπουργείου, αλλά η ισχυροποίησή του. Άρα θα μπορούσε κάλλιστα να συνδυαστεί η λειτουργία τού Υπουργείου Μακεδονίας και Θράκης με την εκχώρηση αυτών των αρμοδιοτήτων σε αυτό. 
Από εκεί και πέρα, σε σχέση με την καθυστέρηση των επενδυτικών σχεδίων, να ξεκαθαρίσουμε ότι όχι, δεν υπάρχει, γιατί πολύ σύντομα –αμέσως δηλαδή, μετά την κατάργηση της επιχειρησιακής μονάδας ανάπτυξης με πράξη νομοθετικού περιεχομένου στις 6 Αυγούστου του 2012- ξαναδόθηκε αυτή η αρμοδιότητα στο νεοσύστατο Υπουργείο Μακεδονίας και Θράκης. 
Ξεκίνησε λοιπόν η προσπάθεια, ξαναστήθηκε το γραφείο και άρχισε η προεργασία των επενδυτικών σχεδίων τα οποία εκκρεμούσαν. Άρα στην ουσία, δεν χάθηκε, παρά ελάχιστος χρόνος, ενός μηνός περίπου, γι’ αυτήν τη διαδικασία, χρόνος τον οποίο φιλοδοξούμε να κερδίσουμε, μέσα από γρήγορες διαδικασίες, που θα γίνονται από το νεοσύστατο γραφείο, που είναι αρμόδιο για τη διαχείριση επενδυτικών σχεδίων.
Στο ερώτημα αν υπάρχει κατάλληλο προσωπικό, θέλω να σας πω ότι ναι, υπάρχει καταλληλότατο προσωπικό, το προσωπικό του Υπουργείου Μακεδονίας-Θράκης. Είναι εκατόν είκοσι έξι συνάδελφοι, που έχουν πολύ καλά ποιοτικά στοιχεία, έχουν υψηλό μορφωτικό επίπεδο και μπορούν -και το έχουν αποδείξει και στο παρελθόν, με τη λειτουργία της ΕΜΑ, άλλωστε ήταν τα ίδια πρόσωπα που σήμερα στελεχώνουν αυτό το γραφείο- με επιτυχία να διεκπεραιώσουν όλες τις αρμοδιότητες. 
Κυρίες και κύριοι συνάδελφοι, με το παρόν σχέδιο νόμου, κάνουμε ήδη ένα μεγάλο άλμα προς αυτήν την κατεύθυνση, προκειμένου δηλαδή, να βγούμε από τα αδιέξοδα και να ξαναφέρουμε την ελπίδα και την αισιοδοξία στον ελληνικό λαό. Δεν ονειροβατούμε και δεν ωραιοποιούμε καταστάσεις. Η περίοδος που βιώνουμε, είναι κρίσιμη για την πατρίδα μας, το λαό μας, για τους Έλληνες πολίτες.
Ως Κυβέρνηση εθνικής ευθύνης, οφείλουμε να δημιουργήσουμε εκείνες τις συνθήκες, έτσι ώστε αφ’ ενός, η χώρα να εξέλθει οριστικά, από την κρίση και αφ’ετέρου, να απεγκλωβιστεί από την ανάγκη εξάρτησης από δανειακές συμβάσεις στο μέλλον.
Σκοπεύουμε λοιπόν, παρά τις δυσκολίες, να δώσουμε όλα εκείνα τα κίνητρα έτσι, ώστε η Βόρεια Ελλάδα να πρωταγωνιστήσει σε ολόκληρη την ευρύτερη περιοχή. Με αυτό το νομοθέτημα δίνουμε ουσιαστικά κίνητρα για επενδύσεις και περαιτέρω ανάπτυξη. 
Ως εκ τούτου, σε αυτήν την προσπάθεια που τώρα ξεκινά, ζητώ τη συμμετοχή και τη στήριξη όλων των πτερύγων της ελληνικής Βουλής έτσι, ώστε τα αποτελέσματα να είναι άμεσα και επιθυμητά προς όφελος της πατρίδας και των Ελλήνων πολιτών. 
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)</Speech>
 ΠΡΟΕΔΡΕΥΟΥΣΑ (<ChairmanSpeech><Parlmember>Μαρία Κόλλια-Τσαρουχά</Parlmember>): Ευχαριστούμε και εμείς, κύριε Υπουργέ. 
Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης, Διαφάνειας και Ανθρωπίνων Δικαιωμάτων διαβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 «Ποινική ευθύνη των Υπουργών», όπως ισχύει, δικογραφία, κατά του πρώην Πρωθυπουργού, Γεωργίου Παπανδρέου τού Ανδρέα.  
Το λόγο έχει για δώδεκα λεπτά ο Κοινοβουλευτικός Εκπρόσωπος τής Αξιωματικής Αντιπολίτευσης, ΣΥΡΙΖΑ-Ενωτικού Κοινωνικού Μετώπου, κ. Παπαδημούλης.</ChairmanSpeech>
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Ευχαριστώ, κυρία Πρόεδρε.
Κύριοι Υπουργοί, να μου επιτρέψετε, πριν περάσω στο συζητούμενο νομοσχέδιο, ορισμένες εισαγωγικές παρατηρήσεις, για θέματα που κυριαρχούν στην πολιτική επικαιρότητα και απασχολούν, περισσότερο από το συζητούμενο νομοσχέδιο, τους συμπολίτες μας, όλους τους Έλληνες, όποιο κόμμα και αν ψήφισαν.
Κυρίες και κύριοι συνάδελφοι, αυτήν την ώρα, εκατομμύρια Ελλήνων απεργούν, όχι μόνο εργαζόμενοι, αλλά και έμποροι, βιοτέχνες, επαγγελματίες, επιστήμονες, τα μεσαία στρώματα. Είναι μία απεργία και μία κινητοποίηση διαμαρτυρίας, αγωνίας, αλλά και αξιοπρέπειας. 
Απεργούν απέναντι σε ένα οικονομικό πακέτο άγριο, άδικο, υφεσιακό, αδιέξοδο, το χειρότερο πακέτο μέτρων που έχει έρθει σε αυτά τα χρόνια τού μνημονίου. Είναι πολύ χειρότερο από τους προηγούμενους εφαρμοστικούς νόμους, πολύ πιο άγριο, πολύ πιο άδικο, πολύ πιο υφεσιακό.
Την ίδια ώρα σε όλη τη χώρα εκατοντάδες χιλιάδες πολίτες πλημμυρίζουν δρόμους και πλατείες μαζικά, ειρηνικά, ενωτικά, μαχητικά, διεκδικώντας αυτό που πέτυχαν ήδη με τις κινητοποιήσεις τους οι Πορτογάλοι: να πάρει πίσω η πορτογαλική κυβέρνηση κάποια αντιλαϊκά, αντικοινωνικά μέτρα.
Την ίδια ώρα ο δημόσιος βίος κατακλύζεται από ένα νέο κύμα καταγγελιών για υποθέσεις περίεργου πλουτισμού, διαφθοράς, φοροδιαφυγής, ξεπλύματος μαύρου χρήματος, υποθέσεις και καταγγελίες που αναπτύσσονται σε ένα περιβάλλον πολύ μεγάλης και απολύτως δικαιολογημένης δυσπιστίας όλων των Ελλήνων απέναντι σε τέτοιες καταγγελίες. Διότι ζούμε στη χώρα όπου πρόσφατα «κουκουλώθηκε» με έναν άθλιο τρόπο το σκάνδαλο της «SIEMENS», ζούμε στη χώρα όπου οι πολιτικοί έχουν νομοθετήσει για τους εαυτούς τους μια υπερβολική αυτοπροστασία, ζούμε στη χώρα όπου βασιλεύει το «κουκούλωμα», ο συμψηφισμός και η ατιμωρησία και όχι η δίκαιη τιμωρία αυτών που έβαλαν το «δάχτυλο στο μέλι», όσο ψηλά και αν βρίσκονται. 
Καθαρές κουβέντες, κύριε Υπουργέ: Χωρίς μία γενναία, δίκαιη πολιτική αυτοκάθαρση είναι αδύνατο να προχωρήσει οτιδήποτε σ’ αυτήν τη χώρα οποιαδήποτε προσπάθεια για ανάπτυξη, ανόρθωση, προκοπή, δημιουργία θέσεων εργασίας. Και για να γίνει αυτό τα κόμματα, που κυβέρνησαν και κυβερνούν τον τόπο για δεκαετίες, πρέπει να πάψουν να βλέπουν αυτά τα θέματα με τα κομματικά χρωματιστά «γυαλιά» της σκοπιμότητας. Χρειάζεται να λειτουργήσουν οι θεσμοί και μια «συμμαχία εντίμων» να απαιτήσει γρήγορη εκκαθάριση των υποθέσεων αλλά συνάμα και δίκαιη και αποτελεσματική, έτσι ώστε όσοι είναι αθώοι, να αποδοθούν αθώοι στην κοινωνία κι όσοι έχουν βάλει το «δάχτυλο στο μέλι» επιτέλους να τιμωρηθούν, να κάτσουν στο σκαμνί.
Για να γίνει όμως αυτό, κύριε Υπουργέ, δηλαδή μία γρήγορη δικαστική εκκαθάριση κι όχι οι υποθέσεις να σαπίζουν στα συρτάρια για χρόνια και να μη βγαίνει τίποτα, χρειάζεται και οι εμπλεκόμενοι να διευκολύνουν παραιτούμενοι από την υπερπροστασία που τους δίνει το Σύνταγμα και ο νόμος, έτσι ώστε να λυθούν και τα χέρια των αρμόδιων θεσμών, είτε λέγεται δικαιοσύνη, είτε λέγεται ΣΔΟΕ είτε λέγεται Αρχή για το Ξέπλυμα του Μαύρου Χρήματος, είτε Επιτροπή της Βουλής για τον Έλεγχο του «Πόθεν Έσχες», και να κάνουν τη δουλειά τους. 
(Στο σημείο αυτό την Προεδρική Έδρα  καταλαμβάνει ο  Ε΄ Αντιπρόεδρος της Βουλής κ.  ΛΕΩΝΙΔΑΣ ΓΡΗΓΟΡΑΚΟΣ )
Και με την ευκαιρία να πω και το εξής: Ο κ. Νάκος, ο Πρόεδρος της αρμόδιας Επιτροπής για τον Έλεγχο του «Πόθεν Έσχες», με βάση το άρθρο 21, ζήτησε από τον κ. Στασινόπουλο, το νέο επικεφαλής του ΣΔΟΕ, ο οποίος αντικατέστησε μετά από απόφαση Σαμαρά τον κ. Διώτη, το φάκελο με τις τριάντα δύο υποθέσεις, που εστάλη στη δικαιοσύνη να τον στείλει το ΣΔΟΕ και στη Βουλή. Δεν είναι υπόθεση της δικαιοσύνης να στείλει το φάκελο στη Βουλή, γιατί η δικαιοσύνη πρέπει να κάνει τις ανακρίσεις της με μυστικότητα. Αυτό λέει το Σύνταγμα. Όμως το ΣΔΟΕ και το Υπουργείο Οικονομικών, με βάση το ν. 4065/2012 άρθρο 1 σημείο 8, έχουν υποχρέωση να δώσουν τα στοιχεία στην αρμόδια επιτροπή της Βουλής. Αν δεν το κάνει ο κ. Στασινόπουλος, παρανομεί και έρχεται σε αντίφαση με τον κ. Στουρνάρα, ο οποίος πριν από μία εβδομάδα, απαντώντας σ’ έναν συνάδελφο κυβερνητικού κόμματος  του είπε «ναι, υπάρχουν τριάντα δύο υποθέσεις». Θα ξέρουμε τον αριθμό και δεν θα ξέρουμε τις υποθέσεις; Και πώς θα κάνουμε τη δουλειά μας ως αρμόδια επιτροπή της Βουλής;
Επειδή η Επιτροπή για τον Έλεγχο του «Πόθεν Έσχες» συνεδριάζει σήμερα στις 18.30΄, κύριε Υπουργέ, διαβιβάστε στον κ. Στουρνάρα και στην Κυβέρνηση ότι ο προϊστάμενος του ΣΔΟΕ, που ορίστηκε από την Κυβέρνηση, πρέπει να κάνει αυτό που ορίζει ο νόμος, όπως έγινε πριν από μερικούς μήνες από την ίδια επιτροπή με το περίφημο 1 εκατομμύριο του πολιτικού, που τελικά αποδείχθηκε ότι ήταν το 1 εκατομμύριο του κ. Κούβελου. Αυτό το έστειλε στον Άρειο Πάγο η Επιτροπή για τον Έλεγχο του «Πόθεν Έσχες» της Βουλής, διότι το Υπουργείο Οικονομικών μάς έδωσε τα στοιχεία και πρέπει να μας τα ξαναδώσει, για να δούμε και πόσα χρόνια κάποιες υποθέσεις σαπίζουν σε κάποια συρτάρια. 
Έρχομαι στο πιο σοβαρό θέμα που αφορά τις καταγγελίες και τις καταθέσεις που αναμειγνύουν και το όνομα του Προέδρου της Βουλής. Καθαρές κουβέντες: Η ανάμειξη του Προέδρου της Βουλής σε τέτοιες υποθέσεις δημιουργεί σοβαρή πολιτική και θεσμική εμπλοκή. Εμείς δεν θέλουμε να κερδοσκοπήσουμε πολιτικά σ’ αυτήν την υπόθεση χωρίς να έχουμε τις πληροφορίες. Περιμένουμε το πόρισμα της δικαιοσύνης και θέλουμε αυτό να έρθει γρήγορα και να είναι δίκαιο και ουσιαστικό και πειστικό πριν απ’ όλα προς την κοινή γνώμη, προς τους Έλληνες πολίτες που είναι δικαιολογημένα δύσπιστοι. 
Κι έχουμε και κάποια ερωτηματικά. Τι έγινε σ’ αυτά τα δύο χρόνια από τον Οκτώβριο του 2010 μέχρι τα τέλη Σεπτεμβρίου του 2012 για τον έλεγχο αυτής της υπόθεσης; Γιατί η αρχική κατάθεση που ανακάτευε αυτά τα ονόματα χρονολογείται από τον Οκτώβριο του 2010. Σ’ αυτά απαιτούνται απαντήσεις.
Θα ήθελα να πω και κάτι ακόμα. Η συμβιβαστική λύση, που επελέγη από τον Πρόεδρο, προφανώς μετά από συνεννοήσεις με τα τρία κόμματα που μετέχουν  στην Κυβέρνηση, ότι δηλαδή «δεν παραιτούμαι αλλά δεν ασκώ και τα καθήκοντά μου», δεν μπορεί να πάει μακριά, γιατί δημιουργεί εμπλοκές και αντιφάσεις δυσεπίλυτες για τη λειτουργία του πολιτεύματος και της Βουλής. 
Κι επειδή ζούμε σε μια χώρα που καθυστερεί πολύ η δικαιοσύνη να εκκαθαρίσει υποθέσεις πολιτικών, επειδή ζούμε σε μια χώρα που η δικαιοσύνη άλλοτε τρέχει με ταχύτητα λαγού, όταν πρόκειται για κανέναν φτωχοδιάβολο και άλλοτε με ταχύτητα χελώνας, όταν πρόκειται για το σκάνδαλο της «SIEMENS», αναρωτιόμαστε τι θα γίνει εάν αυτή η εκκαθάριση κρατήσει ένα, δύο, τρία χρόνια παραπάνω στα δύο χρόνια που ήδη υπάρχει αυτός ο φάκελος;
Έρχομαι σε αυτό που απασχολεί όλους τους Έλληνες: τα οικονομικά μέτρα. Διαβάζω, λίγη ώρα πριν ανέβω στο Βήμα, ότι έκλεισε το πακέτο από Στουρνάρα- Σαμαρά και αύριο συνέρχεται η Σύσκεψη των Αρχηγών για να το εγκρίνει, γιατί υπάρχει πρεμούρα και πίεση. 
Αυτό που συζητούν μεταξύ τους δύο μήνες, η τρόικα εσωτερικού με την τρόικα των δανειστών, αληθεύει ότι σκοπεύετε να το φέρετε, κύριε Υπουργέ, στην αντιδημοκρατική συσκευασία της μιας ψηφοφορίας και μάλιστα με τη διαδικασία του κατεπείγοντος, για εσάς δύο μήνες και  για τους Βουλευτές ψεκάστε, ψηφίστε, τελειώσαμε; Αυτό είναι η ακύρωση της δημοκρατίας και προσβολή στο Κοινοβούλιο. 
Έρχομαι στο χρόνο που μου μένει στο συζητούμενο νομοσχέδιο. 
Εμείς γενικά είμαστε θετικοί στην ιδέα της αποκέντρωσης των αρμοδιοτήτων. Αλλά ακούγοντας τον Υπουργό να περιγράφει τους στόχους και τις φιλοδοξίες του Υπουργείου Μακεδονίας και Θράκης είδα πληθωρισμό λόγων και υποσχέσεων σε σχέση με την πραγματικότητα. Το μέγεθος και οι αρμοδιότητες, κύριε Καράογλου, του Υπουργείου Μακεδονίας και Θράκης είναι μέγεθος και αρμοδιότητες μιας μικρής γραμματείας. Επομένως περισσότερα έργα και λιγότερα λόγια.
Δεύτερον -το θέμα δεν αφορά εσάς και το Υπουργείο σας αλλά όλη την Κυβέρνηση και πρώτα από όλα το υπέρ υπουργείο  Ανάπτυξης- δεν πρέπει να γίνει και ένας απολογισμός τι έχει αποδώσει όλη αυτή η ιστορία των επενδυτικών νόμων και του τελευταίου και των προηγούμενων; 
Στη Μακεδονία και τη Θράκη έχουν δοθεί σε επενδυτές -σε πολλά εισαγωγικά- δισεκατομμύρια ευρώ, για να κάνουν επενδύσεις, να κάνουν εργοστάσια, να δημιουργήσουν θέσεις απασχόλησης, τσάμπα χρήμα και αυτοί οι κύριοι, επειδή η Βουλή και οι κυβερνήσεις δεν έφτιαξαν μηχανισμούς έλεγχου και ρήτρες, πήραν τα λεφτά, εφάρμοσαν τη συνταγή  που θυμίζει μια παλιά ταινία: «Πάρε τα λεφτά και τρέχα», έκλεισαν τα εργοστάσια, αφού φούσκωσαν τις επενδύσεις τους με υπερτιμολογήσεις, με τα κέρδη έστησαν εργοστάσιο στη γειτονική Βουλγαρία ή στη FYROM ή στην Αλβανία και άφησαν κουφάρια και ανεργία στη Μακεδονία και στη Θράκη εκμεταλλευόμενοι τις τρύπες του νόμου.
Γίνεται απολογισμός, λοιπόν: Πόσα δώσατε και ποιο ήταν το αποτέλεσμα; Πόσες από τις επενδύσεις που χρηματοδοτήσατε –διαδοχικά οι κυβερνήσεις Νέας Δημοκρατίας και ΠΑΣΟΚ- λειτουργούν; Πόσες θέσεις εργασίας αυτήν τη στιγμή συντηρούν; Τι κυρώσεις είχαν αυτοί που έκλεισαν με λουκέτο κι έβγαλαν τα λεφτά στο εξωτερικό κι έφαγαν και τα λεφτά και πέταξαν και τον κόσμο στο δρόμο και τον άφησαν απλήρωτο;
Υπάρχουν αρνητικές εμπειρίες και υπάρχουν και τρύπες στο σύστημα με το οποίο μοιράζονται οι επιδοτήσεις, κύριε Καράογλου. Πρόσφατα είναι τα κρούσματα κάποιων στην αρμόδια υπηρεσία του Υπουργείου Ανάπτυξης, που τους έπιασαν με τα λεφτά στο χέρι. Έτσι δεν είναι; Μπορεί στο Υπουργείο Μακεδονίας και Θράκης να μην έχει σκάσει κανένα σκάνδαλο, αλλά μη μας λέτε ότι κινητοποιείται ακαριαία και εν τη γενέσει της η υπηρεσία και η μηχανή και το κράτος και η διοίκηση; 
Αυτές τις ημέρες δικάζεται μια υπόθεση υπεξαίρεσης δεκάδων εκατομμυρίων ευρώ στο Δήμο Θεσσαλονίκης με κατηγορούμενο και το δήμαρχο και γενικό γραμματέα του δήμου, του κόμματός σας, του ίδιου μηχανισμού. 
Πριν από λίγο καιρό είχε παυθεί για πολύ διάστημα ο περιφερειάρχης του κόμματός σας στη Θεσσαλονίκη, πάλι για τέτοιες υποθέσεις οικονομικές και παράβασης καθήκοντος, που έσπαγε τα έργα σε σαρανταπεντάρια για τις απευθείας αναθέσεις. 
Επομένως –σας εξηγώ και το «παρών» που είπε η εισηγήτριά μας- θέλουμε την αποκέντρωση, θέλουμε ελέγχους, αλλά έχουμε πάρα πολλά ερωτηματικά για το αν υπάρχουν οι δικλίδες και οι εγγυήσεις να μην ξαναπαιχτεί το ίδιο έργο. Το δε μηχανισμό της Νέας Δημοκρατίας στη Θεσσαλονίκη, με βάση τα έργα Παπαγεωργόπουλου και Ψωμιάδη, δεν τον εμπιστευόμαστε καθόλου. 
Σας ευχαριστώ πολύ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>):  Κι εμείς ευχαριστούμε. 
Το λόγο έχει η κ. Βούλτεψη για δώδεκα λεπτά.</ChairmanSpeech> 
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Ευχαριστώ πολύ, κύριε Πρόεδρε. 
Αν κατάλαβα καλά, νωρίς το πρωί ετέθη ένα υπαρξιακό ζήτημα –με το οποίο μάλλον δεν είχαμε ξυπνήσει όλοι!- για το πού πρέπει να βρίσκονται οι Βουλευτές, αν δηλαδή οι Βουλευτές πρέπει να βρίσκονται εντός του Κοινοβουλίου για το λαό ή εκτός του Κοινοβουλίου με το λαό. 
Κάποιες δυνάμεις μέσα σε αυτήν την Αίθουσα θεωρούν ότι θορυβώντας και κυκλοφορώντας ανάμεσα στο λαό προσφέρουν στο λαό και θέσεις εργασίας και καρβέλια ψωμί. Αυτό φυσικά δεν ισχύει. 
Γι’ αυτό υπάρχει το Κοινοβούλιο, για να λαμβάνει αποφάσεις για λογαριασμό του λαού, πολύ δε περισσότερο που πέρα από αυτό το υπαρξιακό ερώτημα ήταν και υποκριτικό το θέμα που ετέθη το πρωί, γιατί όποιος ήθελε να λάβει μέρος στη διαδήλωση με το λαό, προλάβαινε να καθίσει εδώ να συζητήσει δυο ώρες το νομοσχέδιο που σχετίζεται με επενδύσεις –δηλαδή κάτι το οποίο έχει να κάνει με το λαό- και μετά να πάει και στη διαδήλωσή του, αν κρίνει ότι η δουλειά του Βουλευτή είναι αυτή. Όχι! Δέκα η ώρα το πρωί είχαν ξυπνήσει όλοι υπερασπιζόμενοι το λαό ως Νικηταράδες τουρκοφάγοι!
Θεωρητικά πιστεύω ότι η Βουλή συνεδριάζει ώστε να μη χειμάζεται ο λαός και να μη χρειάζεται να κάνει διαδηλώσεις. Στην πράξη όμως βλέπουμε –το λέω για δεύτερη φορά σ’ αυτήν την Αίθουσα- μια απίστευτη δημαγωγία, μια ψηφοθηρία. Δεν τολμάει να διαδηλώσει κάποιος έξω και τρέχουν κάποιοι να του χτυπήσουν την πλάτη και να του πάρουν τις ψήφους. Είναι τόσο απλό, το έχω ξαναπεί και αυτό! Αν ο λαός και αυτήν τη φορά πιστέψει τους σημερινούς δημαγωγούς, τότε χαλάλι τους! Για τρίτη φορά το λέω. 
Έχει τεθεί και ένα ζήτημα σχετικά με κάποια τριάντα δύο, σαράντα δύο, πενήντα δύο ονόματα που κυκλοφορούν. Κάποιοι βγαίνουν οι ίδιοι και λένε «ξέρετε, σπούδαζε το παιδί μου και τα πήγα». Κάποιοι άλλοι λένε «τα έβγαλα για λόγους υγείας». 
Η πραγματικότητα είναι ότι το ΣΔΟΕ έχει από καιρό εξελιχθεί σε ένα κέντρο συκοφαντίας και διαρροών –λυπάμαι που θα το πω- το οποίο μαζεύει στοιχεία και ουσιαστικά αυτήν τη στιγμή εκεί υπάρχει ένα εξωκοινοβουλευτικό κέντρο με ανθρώπους –όχι όλοι, υπάρχουν εκεί και ευσυνείδητοι άνθρωποι και θα δείτε ποια είναι η επίσημη άποψη του ΣΔΟΕ για την υπόθεση του Προέδρου της Βουλής- οι οποίοι συμπεριφέρονται ως εξής:
Όταν πηγαίνει κάποιος και καταθέτει επειδή είναι παράνομος και ο ίδιος και γιατί έχει κάνει φορολογική παράβαση –και περί αυτού μιλάμε τώρα, μιλούσαμε για φορολογική παράβαση και τίποτα άλλο, η υπόθεση που εμπλέκει τον Πρόεδρο της Βουλής, σας το λέω εδώ και ξέρετε ότι έχω τις πληροφορίες μου, είναι μια υπόθεση φορολογικής παράβασης 2,5 εκατομμυρίων ευρώ- προκειμένου να καθυστερήσει το θέμα και να μην πληρώσει, αρχίζουν τις ερωτήσεις του τύπου «πες μας, ξέρεις;».  Τον πιέζουν και κάποιοι έξυπνοι του ΣΔΟΕ «ξέρεις κανένα πολιτικό πρόσωπο;», γιατί στο ΣΔΟΕ νομίζουν ότι είναι η ΕΥΠ και θα κρατάνε τους πολιτικούς στα χέρια και κάθε φορά που θα υπάρχει ένα θέμα, θα το πετάνε και θα το κάνουν διαρροή. Και αυτός απαντά, διότι δεν μιλάει σε εισαγγελέα, σε έναν υπάλληλο του ΣΔΟΕ μιλάει. 
Για να δούμε, όμως, αν ο κύριος αυτός θα τα πει αυτά στην εισαγγελέα τη Δευτέρα το πρωί, αν θα πει «άκουσα κάτι ονόματα και νομίζω και εφόσον και είναι αυτά τα ονόματα»; Ορίστε, λοιπόν, η δράση κατά του κοινοβουλευτισμού, ορίστε ο εκφασισμός της χώρας αυτήν τη στιγμή!
Πιστεύει κανείς ότι υπάρχουν τόσοι πολλοί ηλίθιοι, οι οποίοι θα έκαναν αγορές που δεν θα συμβάδιζαν με τα εισοδήματά τους και θα τους έπιανε το έξυπνο το ΣΔΟΕ; 
Δεν είναι αυτά τα λεφτά σε offshore; Γιατί συζητάμε, λοιπόν, για τριάντα δύο άτομα, που αύριο το πρωί θα δείτε ότι δεν θα είναι κανείς, γιατί όλοι το δικαιολογούν αυτό. Μόνο κάποιοι οι οποίοι νόμιζαν ότι μπορούσαν να κάνουν τη μεγάλη ζωή στην Ελλάδα, την έπαθαν. Δεν υπάρχουν, λοιπόν, τόσοι «ηλίθιοι» ή «έξυπνοι». Τα έχουν τα λεφτά σε offshore.
Το ΣΔΟΕ, λοιπόν -λέω από αυτό το Βήμα- οφείλει να κάνει τη δουλειά του, να πιάσει τους μεγαλοφοροφυγάδες και να αφήσει τα κουτσομπολιά και τις διαρροές, διότι έτσι εξελίσσεται –το λέω εν πλήρη συνειδήσει αυτού που λέω- σε ρουφιανομάγαζο.
Το ΣΔΟΕ αυτήν τη στιγμή θα στείλει όχι πόρισμα αλλά κάποιους ελέγχους στην εισαγγελέα. Δεν προκύπτει τίποτα, γιατί στο ΣΔΟΕ υπάρχουν στελέχη τα οποία ξέρουν να κάνουν τη δουλειά τους και την κάνουν σωστά. Στο μεταξύ, όμως, το καρφί βγήκε αλλά η τρύπα έμεινε. Εμπλέκεται ο Πρόεδρος της Βουλής, και τι γίνεται με το Κοινοβούλιο και είναι τριάντα δύο και είναι και σαράντα δύο και είναι και πενήντα δύο και τρίβουν τα χέρια τους οι πραγματικοί κλέφτες, που δεν είναι αυτήν τη στιγμή μέσα σε αυτήν την Αίθουσα.
Έτσι, λοιπόν, το Κοινοβούλιο πλήττεται και πλήττεται με τρόπο που μπορεί να οδηγήσει σε εκτροπή τη χώρα. Νομίζω ότι επ’ αυτού πρέπει να είμαστε όλοι αποφασισμένοι. Έχεις, κύριε, στοιχεία; Στείλτα! Διότι αυτοί, τι κάνουν; Λένε ότι έχω ακούσει για την κυρία Βούλτεψη. Αμάν, λέει αυτός, ακούω πολιτικό πρόσωπο, ας το στείλω στον εισαγγελέα. Αμάν, λέει ο εισαγγελέας, θα το στείλω αμελλητί στη Βουλή και αυτός δεν πληρώνει ποτέ το φόρο του. Και περιμένει διά της καθυστερήσεως.
Είναι αυτές δουλειές, οι οποίες μπορούν να γίνουν ανεκτές; Είναι αυτά σοβαρά πράγματα, διαρροές από το ΣΔΟΕ; Να μαζευτεί το ΣΔΟΕ. Και επίσης ο Υπουργός Οικονομικών δεν έχει καμμία δουλειά να μιλάει για λίστες, διότι δεν τις ξέρει τις λίστες. Ξέρει, έχει ακούσει ότι κάποιοι ελέγχουν κάτι. Ναι, είναι ατυχής αυτή η αναφορά στην αλλαγή της λίστας.</Speech>
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Δεν ξέρει ο προϊστάμενος του ΣΔΟΕ και ξέρετε εσείς; Πρόκειται για θεσμική ανωμαλία.</Speech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember>:  Ακούστε με. Μισό λεπτό. 
Κύριε Παπαδημούλη, εάν εσείς είχατε το παιδί σας στο εξωτερικό και στέλνατε χρήματα, αυτό δεν είναι παράνομο.</Speech> 
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Άλλο είπα, κυρία Βούλτεψη.</Speech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember>:  Επ’ αυτού σας απαντάω. Λέω ότι του είπαν στο ΣΔΟΕ ότι ψάχνουμε τριάντα δύο..</Speech>
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Ξέρετε περισσότερα από τον Υπουργό;</Speech> 
<Speech><Parlmember>ΣΟΦΙΑ ΒΟΥΛΤΕΨΗ</Parlmember>:  Είπα να είναι πιο προσεκτικός.</Speech>
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Εσείς με ποιο δικαίωμα ξέρετε περισσότερα από τον Υπουργό, να μας πείτε.</Speech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember>:  Δεν ξέρω περισσότερα. Βγήκαν οι άνθρωποι οι ίδιοι και είπαν ότι εγώ έστειλα λεφτά για το παιδί μου, εγώ έστειλα λεφτά γιατί ήταν άρρωστη η πεθερά μου. Βγήκαν οι ίδιοι. Δεν ξέρω εγώ κάτι περισσότερο.
Βλέπω, όμως, ότι με το να δημιουργείται ένας μύθος ακόμη και από τόσο επίσημα χείλη, όσο είναι τα χείλη του Υπουργού των Οικονομικών, δημιουργείται πρόβλημα στη χώρα. Κι εγώ αυτό το πρόβλημα δεν το θέλω, διότι αυτό το πρόβλημα οδηγεί στο φασισμό. Αυτό το πρόβλημα οδηγεί στη Δημοκρατία της Βαϊμάρης ότι είναι όλοι βρώμικοι, είναι όλοι έτσι κ.λπ..
Και όταν θα έρθουν τα πορίσματα, αγαπητοί συνάδελφοι, που θα λένε ότι ναι, αυτός τα έβγαλε για το παιδί του, αυτός για την πεθερά του κ.λπ., τι θα πει ο λαός; Α, τα κουκούλωσαν πάλι. Αυτό θα πει ο λαός, και δεν θα πει ότι τελικά αυτό ήταν μία φούσκα στην οποία αναφέρθηκαν και τόσο επίσημα χείλη, όπως αυτά του Υπουργού των Οικονομικών. Υπό αυτήν την έννοια αναφέρθηκα στον Υπουργό των Οικονομικών. Εγώ από το Υπουργείο των Οικονομικών και το ΣΔΟΕ περιμένω να πιάσει μεγαλοφοροφυγάδες. Δεν περιμένω να κάνει τον κήνσορα. Εκεί είναι οι εισαγγελείς, για όλα τα υπόλοιπα.
Θα τα βρούμε όλα αυτά μπροστά μας. Κοντά είναι η Δευτέρα. Κανείς από αυτούς δεν έχει στοιχεία. Έτσι λένε. Έχετε ακούσει κάτι; Μάλιστα. Ποιους έχετε ακούσει; Τον τάδε, τον τάδε και τον τάδε. Μπράβο, και το γράφει αυτός. Όταν έρχεται και ψάχνει ο κανονικός ελεγκτής δεν βρίσκει να εμπλέκεται κανένα πρόσωπο. Στο μεταξύ, όμως, έχουν γίνει δημοσιεύματα, έχουν γίνει διαρροές, έχει σπιλωθεί όλος ο πολιτικός κόσμος και «κάτω η Βουλή» και «έξω το Κοινοβούλιο» Και μετά τι; Μπορούμε να σκεφτούμε;
Όσον αφορά στο νομοσχέδιο -γιατί ετέθησαν όλα αυτά τα θέματα- πιστεύω ότι είμαστε Βουλευτές οι οποίοι ψηφίζουμε καλούς νόμους, που μπορεί όμως και να μην εφαρμόζονται. Έχουμε πικρή εμπειρία από τους αναπτυξιακούς νόμους. Ο πρώτος έδιωξε τις επιχειρήσεις εκτός Ελλάδας, στα Βαλκάνια, ο δεύτερος δεν ήταν συμβατός με το Ευρωπαϊκό Δίκαιο, τον τρίτο τον έφαγε η γραφειοκρατία, τον τέταρτο τον έφαγε το μνημόνιο. Αυτή είναι η αλήθεια, αγαπητοί συνάδελφοι.
Άρα, λοιπόν, συμφωνούμε με ένα νόμο; Τον ψηφίζουμε; Τον ψηφίζουμε. Έχουμε κοινοβουλευτικό έλεγχο, για να δούμε αν εφαρμόζεται ο νόμος; Αυτό είναι το κρίσιμο μέσα σε μία δημοκρατία. Και αύριο εδώ θα είμαστε για να δούμε αν ο νόμος αυτός –που είναι αναπτυξιακός ειδικά για τη Μακεδονία και τη Θράκη- εφαρμόζεται ή όχι. Αυτό πρέπει να είναι το ζητούμενο του Κοινοβουλίου, η νομοθέτηση και ο κοινοβουλευτικός έλεγχος. Πάνω σε αυτό, κατά τη γνώμη μου, πρέπει να δουλέψουμε κλείνοντας τα αυτιά μας και υπερασπιζόμενοι το Κοινοβούλιο, ανεξάρτητα του σε ποια παράταξη ανήκουμε, γιατί εδώ είναι ζήτημα δημοκρατίας. 
Ευχαριστώ. 
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Κι εμείς ευχαριστούμε, κυρία Βούλτεψη. 
Το λόγο έχει η κ. Χριστοφιλοπούλου για δώδεκα λεπτά.</ChairmanSpeech> 
<Speech><Parlmember>ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ</Parlmember>: Ευχαριστώ, κύριε Πρόεδρε. 
Πράγματι, η σημερινή συζήτηση διεξάγεται σε μία πολύ δύσκολη συγκυρία για τη χώρα, για την Ευρώπη, για την ανάπτυξη. Αυτήν τη στιγμή στην Πορτογαλία υπήρξαν πολλές και ογκώδεις διαδηλώσεις και στην Ισπανία το ίδιο. Παράλληλα, όμως, ηγεσίες στην Ευρωπαϊκή Ένωση των χωρών του Νότου αλλά και σοσιαλιστών ηγετών, όπως ο Φρανσουά Ολάντ, ενώνουν τις δυνάμεις τους, ενώνουν τις φωνές τους και διεκδικούν ένα άλλο μείγμα πολιτικής για την Ευρώπη. 
Εμείς, λοιπόν, θεωρούμε, ότι το να υπάρχουν ειρηνικές διαδηλώσεις του κόσμου που έχει πρόβλημα, που έχει δυσκολευτεί, του επιχειρηματία, του ανέργου, των οικογενειών που πλήττονται, είναι προς όφελος της δημοκρατίας και όχι προς ζημία της δημοκρατίας, υπό την προϋπόθεση ότι, βεβαίως, το Κοινοβούλιο παραμένει ανοικτό, εν εγρηγόρσει και λειτουργεί και υπό την προϋπόθεση ότι όλα αυτά γίνονται με ειρηνικό τρόπο και δεν υπάρχουν πράξεις που βεβηλώνουν όχι μόνο την εικόνα της χώρας αλλά και την ίδια τη δημοκρατία μας. 
Έχοντας πει αυτό, θα ήθελα να απαντήσω στον κ. Παπαδημούλη ότι διευκολύνεται η εκτροπή και από τη δημαγωγία και το λαϊκισμό, ο οποίος ξεσηκώνει όχι μόνο τον πολίτη που έχει το πραγματικό πρόβλημα –γιατί και αυτοί είναι έξω, κάποιοι από αυτούς, όχι όλοι- αλλά και άλλους εν ονόματι διεκδικήσεων και αιτημάτων. Και αυτό δεν το έχει κάνει μόνο ο ΣΥΡΙΖΑ, ο οποίος κατά κόρον το κάνει τώρα, το έκανε και παλιότερα ως αντιπολίτευση, εσαεί αντιπολίτευση. Μπορεί να αλλάξει αυτό και τότε ίσως αλλάξει και νοοτροπία. Πολιτικοί έχουμε υποπέσει στη δημοκρατία μας –δεν θέλω να εξαιρώ ούτε τον εαυτό μου ούτε κανέναν, ξέρετε- στο εύκολο «ναι», στο χάιδεμα και στο κτύπημα της πλάτης αιτημάτων παντός είδους, «ναι, βεβαίως και εσείς δίκιο έχετε, μαζί θα διαδηλώσουμε». Όταν, όμως, βρισκόμαστε στην άλλη πλευρά της όχθης, στην όχθη της ευθύνης, στην όχθη της κυβέρνησης, τότε βρισκόμαστε ενώπιον των ευθυνών μας. 
Έχω πει πάρα πολλές φορές ότι είναι η ώρα να αλλάξουμε πράγματα, να πάμε σε άλλες σελίδες και στη θεσμική μας λειτουργία και στην πολιτική μας λειτουργία και στη δικαστική λειτουργία σε αυτήν τη δημοκρατία, η οποία αυτήν τη στιγμή βρίσκεται σε μεγάλη κρίση μαζί με την οικονομία. Είναι η ώρα, λοιπόν, να αφήσουμε τις δημαγωγίες και τους λαϊκισμούς, να αφήσουμε τις περίεργες διαρροές. 
Από τη μια μεριά θα συμφωνήσω με τον κ. Παπαδημούλη ότι είναι ντροπή για την Ελλάδα να λιμνάζει αυτή η υπόθεση δύο χρόνια -δεν πρέπει να λιμνάζουν τέτοιες υποθέσεις- από την άλλη όμως θα συμφωνήσω και με την κ. Βούλτεψη. Δεν είναι δυνατόν όλως τυχαίως να βγαίνει τώρα διαρροή. 
Και ξέρετε κάτι; Όλοι δεν μπορούν να αποφύγουν αυτό το περίεργο παιχνίδι των διαρροών, ούτε ο ίδιος ο Αρχηγός σας δεν μπόρεσε να το αποφύγει, χωρίς να φταίει ο ίδιος, βεβαίως. Δεν υπάρχει καμμία μομφή στο πρόσωπο του κ. Τσίπρα αυτήν τη στιγμή σε αυτό που λέω. Ήταν όμως και ο ίδιος θύμα διαρροών και λάσπης στον ανεμιστήρα. 
Αυτή, επίσης, είναι μία διαδικασία-δηλητήριο για τη δημοκρατία μας, διαδικασία στην οποία μετέχουν κατά κόρον τα media και οι πολιτικοί οι οποίοι θέλουν να προωθηθούν από τα media και, βεβαίως, ένα ορισμένο κομμάτι υπαλλήλων του ΣΔΟΕ, ενδεχομένως και των δικαστικών αρχών, γιατί και από εκεί έχουμε διαρροές. Και δεν εννοώ τους ίδιους τους δικαστές, μιλώ για τη δικαιοσύνη, η οποία συναπαρτίζεται από δικαστές και πολιτικούς υπαλλήλους. 
Κάποιο γρανάζι κι εκεί δίνει διαρροές και το τάιμινγκ των διαρροών είναι εξαιρετικά επικίνδυνο και όχι άμοιρο της παρούσας συγκυρίας. Ας έχουν γνώση λοιπόν οι φύλακες της δημοκρατίας και εδώ και σε ό,τι αφορά το πρόσωπο του Προέδρου της Βουλής, του τρίτου στην ιεραρχία του πολιτεύματος, παράγοντα της χώρας. 
Εμείς αξιώνουμε και συμφωνούμε να δοθούν τα πάντα στη δημοσιότητα αύριο, σήμερα ει δυνατόν, τα πάντα, όσα αφορούν και τον κ. Μεϊμαράκη, τον Πρόεδρο της Βουλής, αλλά και όλους τους άλλους πολιτικούς, για να τελειώνουμε με το παιχνίδι μαγισσών των τριάντα δύο, των σαράντα δύο, των πενήντα δύο. Δεν μπορεί να σέρνεται, όχι απλά ο πολιτικός κόσμος. Διότι εμείς, κύριοι συνάδελφοι, σήμερα είμαστε, αύριο δεν είμαστε. Στη δημοκρατία αλλάζουν όλα, στη δημοκρατία όμως. Δεν μπορεί να υπάρχουν κυνήγια μαγισσών στις δημοκρατίες. 
Εμείς, λοιπόν, στηρίζουμε αυτήν την προσπάθεια και θεωρούμε ότι πρέπει τάχιστα να δουν τα πάντα το φως της δημοσιότητας. Από εκεί και πέρα θέλω να παραδεχτείτε, κύριε Παπαδημούλη, ότι αναφερθήκατε σε ένα νόμο, στο ν.4046/2012. Επί Υπουργίας Ευάγγελου Βενιζέλου και Κυβέρνησης Παπαδήμου πέρασε αυτός ο νόμος που δίνει τη δυνατότητα –να τον δούμε αυτόν το νόμο και να δούμε αν πρέπει να τον βελτιώσουμε- να διενεργούνται τάχιστα, εξονυχιστικά και με απόλυτο τρόπο έλεγχοι του ΣΔΟΕ. 
Εγώ θα πω και κάτι άλλο κι εδώ η κ. Βούλτεψη έχει δίκιο. Ο Υπουργός, κατά τη γνώμη μου, κύριε Παπαδημούλη, οφείλει να μην ξέρει, για να μην υποστεί, για να μην είναι ο ίδιος, ο εκάστοτε Υπουργός, αντικείμενο πιέσεων από διάφορα συμφέροντα, επιχειρηματικά, μιντιακά, πολιτικά. Ο Υπουργός οφείλει να μη γνωρίζει. Μπορεί να έχει μία γενική γνώση αλλά τα επιμέρους των φακέλων των απορρήτων δεν πρέπει να τα γνωρίζει ο Υπουργός. Αυτά πρέπει να είναι απόρρητα μέχρι να τελειώσουν οι έλεγχοι. Κι εδώ ήταν το λάθος, έπρεπε να τελειώσουν αυτοί οι έλεγχοι και μετά να έρθουν οι φάκελοι στη Βουλή. 
Βεβαίως –εδώ θα συμφωνήσουμε κι ελπίζω τουλάχιστον οι δυνάμεις του δημοκρατικού τόξου να συμφωνήσουμε- οποιοσδήποτε είτε είναι πολιτικός είτε οποιαδήποτε ιδιότητα έχει, πρέπει να τιμωρηθεί αμείλικτα με δίκαιη τιμωρία, αλλιώς όλο αυτό το παιχνίδι θα σέρνεται και το θύμα θα είναι η δημοκρατία. 
Περνώντας τώρα σ’ αυτό καθαυτό το νομοσχέδιο και επειδή πολλά είπαμε και με την αφορμή των μεγάλων γεγονότων που συνταράζουν τη χώρα, κύριε Υπουργέ, θέλω να επισημάνω κι εγώ από την πλευρά μου την καλή νομοθέτηση και κυρίως τη δυνατότητα να αξιολογούμε την εφαρμογή των νόμων, άρα να εφαρμόζονται οι νόμοι και να βλέπουμε πού πρέπει να τους διορθώσουμε. 
Αυτό τι σημαίνει; Σημαίνει ότι η ρύθμιση που φέρνετε σήμερα δεν καταστρατηγεί τον επενδυτικό νόμο του 2011, είναι κυρίως διαδικαστικού χαρακτήρα. Εσείς λέτε ότι διευκολύνει. Εμείς σας δίνουμε κατ’ αρχάς ένα Okay να το προχωρήσετε, θεωρώντας ότι με τον τρόπο που θα το κάνετε δεν θα υπάρξει καμμία διατάραξη της λειτουργίας, αντίθετα θα υπάρξει επίσπευση. Επειδή όμως άκουσα και τον Υφυπουργό να λέει για νέο επενδυτικό νόμο, κυρίες και κύριοι συνάδελφοι, χρειάζεται να βελτιώσουμε τον υπάρχοντα νόμο και νομίζω ότι εκεί μπορεί το Κοινοβούλιο να έχει μία πολύ ουσιαστική λειτουργία, μέσω του κοινοβουλευτικού ελέγχου να διαπιστώνονται αδυναμίες, προβλήματα και λάθη. 
Ο κ. Παπαδημούλης αναφέρθηκε σε διαχρονικά προβλήματα επενδυτικών νόμων, το ίδιο και η κ. Βούλτεψη. Θα ενώσω τη φωνή μου λέγοντας -δεν θέλω να υπερβώ το χρόνο, αλλά πράγματι έχουμε μία σειρά επενδυτικών νόμων που δεν απέδωσαν- ότι τελικά δεν είμαστε μία φιλοεπενδυτική χώρα. 
Κι επειδή άκουσα τον κ. Μηταράκη, θέλω να κάνω δύο επισημάνσεις. Η πρώτη είναι ότι πρέπει σε αυτόν το νόμο –το είπα ήδη, αλλά θέλω να δώσουμε έμφαση- που υπάρχει να δούμε πού μπορούμε να απλοποιήσουμε, πού μπορούμε να τον κάνουμε πιο διαφανή, χωρίς να βάλουμε όμως επιπλέον διαδικασία που επιβαρύνει τον επιχειρηματία. Δηλαδή εκεί πρέπει να γίνει μία καλή συνεργασία και όλες οι πτέρυγες της Βουλής να συμβάλουν τα  μέγιστα. 
Το δεύτερο όμως είναι ότι δεν χρειάζονται μόνο μεγάλα πακέτα και μόνο μεγάλοι αυτοκινητόδρομοι. 
Βεβαίως και πρέπει το δίκτυο των αυτοκινητοδρόμων να ολοκληρωθεί. Όμως, οι μικρές και μεσαίες επενδύσεις είναι αυτήν τη στιγμή πολύ σημαντικές στο να ξεκινήσει ξανά με την ολοκλήρωση της εθνικής προσπάθειας –ελπίζουμε πολύ σύντομα- η μηχανή της οικονομίας. Να μην ξεκινήσει, όμως, όπως παλιά. Να είναι μια ευκαιρία. Ο μικρός επιχειρηματίας, που σχετίζεται με συγκριτικά πλεονεκτήματα της βόρειας Ελλάδας εν προκειμένω, μιας και μιλάμε σήμερα με την ευκαιρία αυτού του νομοσχεδίου, αλλά και όλων των άλλων κομματιών της όμορφης χώρας μας, να μπορεί πραγματικά να πιστεύει ότι μια ιδέα που πατάει πάνω σε μια παραγωγή, σε μια υπηρεσία, σε πρωτογενή παραγωγή στον πολιτισμό, στα δικά μας συγκριτικά πλεονεκτήματα, μπορεί να τύχει όχι απλά και μόνο της επιδότησης του κράτους. Για πολλούς επιχειρηματίες σήμερα, οι οποίοι στήνουν μια μικρή επιχείρηση ή την έχουν και θέλουν μια μικρή επέκταση πάνω σε αυτή, πραγματικά υπάρχει ένας βραχνάς, που άπτεται κυρίως των αρμοδιοτήτων του Υπουργείου Περιβάλλοντος, Ενέργειας και Κλιματικής Αλλαγής, το οποίο επισκεφθήκαμε χθες,  των υπηρεσιών της Αρχαιολογίας και, βεβαίως, των υπηρεσιών του Υπουργείου Ανάπτυξης. 
Κύριε Υπουργέ, θεωρούμε ότι αυτή η Κυβέρνηση έχει ως μείζονα προτεραιότητα να ξεκινήσει μια διαδικασία μετατροπής της χώρας σε φιλοεπενδυτική χώρα και, βεβαίως, τις ειδικές οικονομικές ζώνες. Δεν πρέπει να υπάρχει διαφοροποιημένο εργασιακό καθεστώς. Και βεβαίως το εργασιακό καθεστώς στην Ελλάδα πρέπει να επιστρέψει στα  ευρωπαϊκά κεκτημένα. Και αυτό πρέπει να είναι σημείο πάνω στις διαμορφούμενες διαπραγματεύσεις των επόμενων μηνών. Όμως, όχι μόνο ζώνες ειδικού ελέγχου, αλλά μικρές επιχειρήσεις, μικρές πρωτοβουλίες, δημιουργικές, παντού, χωρίς το κράτος να επεμβαίνει ως το μακρύ επιδοτούμενο χέρι και μόνο. Ας υπάρχουν επιδοτήσεις. Ας είναι διαφανής και ευέλικτος αυτός ο τρόπος που θα δοθούν οι δημόσιες επενδύσεις. Είναι πολύ σημαντικό. 
Θα κλείσω, κύριε Πρόεδρε, λέγοντας –θα ήθελα την ανοχή σας, αν χρειαστεί, για μισό λεπτό- ότι είναι καλό να έχουμε βελτιώσεις στο νόμο. Τα κίνητρα που πρέπει να παρέχουμε για να προσελκύσουμε επενδύσεις –και εσείς και ο κ. Μηταράκης αναφερθήκατε σε αυτό- και να γίνουμε ανταγωνιστικοί είναι σημαντικά. Όμως, εξίσου σημαντικό είναι και το φορολογικό πλαίσιο. Μπορεί, όμως, ένα φορολογικό πλαίσιο να είναι ανταγωνιστικό, αλλά ταυτόχρονα και κοινωνικά δίκαιο; Εξηγούμαι: Να έχει ευκαιρία φορολογικών ευνοϊκών κινήτρων ο μικρός και μεσαίος επιχειρηματίας και βεβαίως, να μην ευνοείται μόνο ο μεγαλοεπενδυτής. Αυτό έχει πολύ μεγάλη σημασία. 
Το νέο φορολογικό πλαίσιο, για το οποίο χάθηκε πάρα πολύς και πολύτιμος χρόνος -και το ξέρετε- ήταν έτοιμο. Λυπάμαι που τότε η Νέα Δημοκρατία δεν θέλησε να έρθει στο διάλογο, όπως και άλλα κόμματα. Μας είχε συνεπάρει τότε ως πολιτικό σύστημα η ιστορία των εκλογών. Και πήγαν πίσω πολλά πράγματα. Ελπίζω, λοιπόν, τώρα ότι είναι μια ευκαιρία για έναν εθνικό διάλογο. Έναν εθνικό διάλογο σύντομο μεν, διότι δεν μπορεί να εξαντληθεί ο χρόνος, αλλά έναν εθνικό διάλογο ουσιαστικό, πάνω σε ένα φορολογικό πλαίσιο, το οποίο θα ευνοεί τις επενδύσεις και ταυτόχρονα θα αποδίδει δικαιοσύνη. 
Δεν είναι εύκολο. Πρέπει όμως και εδώ η δημοκρατία και το πολίτευμά μας να ξεφύγει πάλι από μια συνήθεια. Φέρναμε φορολογικούς νόμους χρόνια τώρα. Ο ένας άλλαζε τον άλλο, πολυνομία, κώδικες, γραφειοκρατία. Πρέπει να τελειώσουμε με αυτά. Απαιτούνται ριζικές λύσεις. Απαιτούνται τολμηρές λύσεις. Απαιτούνται διάφανες λύσεις. Γιατί στην κρίση μπορούμε να μετατρέψουμε αυτές τις στιγμές της τόσο μεγάλης δυσκολίας για τη χώρα και για όλο τον κόσμο σε μια ευκαιρία ανάκαμψης της πατρίδας. 
Ευχαριστώ πολύ. 
(Χειροκροτήματα από την πτέρυγα του ΠΑΣΟΚ)</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Και εμείς ευχαριστούμε. 
Το λόγο έχει ο κ. Ηλίας Κασιδιάρης από τη Χρυσή Αυγή για δώδεκα λεπτά.</ChairmanSpeech> 
<Speech><Parlmember>ΗΛΙΑΣ ΚΑΣΙΔΙΑΡΗΣ</Parlmember>: Ευχαριστώ, κύριε Πρόεδρε. 
Μακεδονία και Θράκη. Μακεδονία και Θράκη σημαίνει ελληνισμός πληγωμένος από την προπαγάνδα τούρκων και σκοπιανών. Πληγωμένος από πράκτορες ξένων δυνάμεων και προσφάτως πλέον, πληγωμένος από την ανεργία, την υπογεννητικότητα, τη λειψανδρία. Πληγωμένος από την ύπουλη, αντεθνική και παράνομη δράση του τουρκικού Προξενείου, που αποτελεί κράτος εν κράτει, των όποιων ψευτομουφτήδων και όλων αυτών που έχουν καταντήσει την ελληνική Θράκη έδρα των «Γκρίζων Λύκων», που έχουν καταντήσει τη Μακεδονία μας άσυλο σλάβων και που, χωρίς καμμία τιμωρία, καπηλεύονται το όνομα των Μακεδόνων. 
Εφόσον, λοιπόν, λειτουργήσει ξανά το Υπουργείου σας, πρώτο σας μέλημα πρέπει να είναι η πάταξη αυτών των παρακμιακών αντεθνικών φαινομένων. 
Αναφέρονται όλοι οι προλαλήσαντες ομιλητές στην επιχειρηματική δραστηριότητα στην Μακεδονία και στη Θράκη. Δυστυχώς, σας δόθηκε προ ετών μία τεράστια ευκαιρία για να αναβαθμίσετε και γεωπολιτικά και ενεργειακά και αμυντικά και την ελληνική Θράκη, αλλά και ολόκληρη τη χώρα, ολόκληρο τον ελληνισμό. 
Η ευκαιρία αυτή –πρέπει να τεθεί το θέμα αυτό στο Κοινοβούλιο, είναι μείζον θέμα- ήταν η περίπτωση του αγωγού Πύργου-Αλεξανδρουπόλεως που από μόνος του ο αγωγός αυτός θα έδινε μία τεράστια προοπτική και στην Ελλάδα, ως ενεργειακό κόμβο, αλλά και θα έληγε οριστικά τα ύπουλα τουρκικά σχέδια για κοσοβοποίηση της Θράκης. Φανταστείτε μόνο μία απλή μονάδα των ρωσικών ειδικών δυνάμεων σε συνεργασία με τον ελληνικό Στρατό να στάθμευε στην Αλεξανδρούπολη για την ασφάλεια του αγωγού.
Γιατί, όμως, αυτό το τεράστιο σχέδιο μείζονος σημασίας έπεσε στο κενό; Έπεσε στο κενό, διότι έπεσαν πάνω σας οι αμερικανοί. Μέχρι και σενάρια φόνου του πρώην Έλληνα Πρωθυπουργού ακούσαμε, ότι θα του την «έστηναν» δηλαδή στη Λεωφόρο Μαραθώνος πράκτορες ξένων δυνάμεων για να τον δολοφονήσουν. 
Ανοίγω παρένθεση. Ο εν λόγω τέως Πρωθυπουργός σε μία κρίση ειλικρίνειας ανέφερε χθες ότι με την τροπή που έχουν λάβει τα πράγματα η Χρυσή Αυγή σήμερα βρίσκεται στο 20%. Αυτό είναι μία τεράστια αλήθεια και την επαναλαμβάνω.
Από εκεί και πέρα, η υπόθεση του αγωγού Πύργου Αλεξανδρουπόλεως είναι μία απτή απόδειξη ότι η χώρα μας αποτελεί δυστυχώς ένα θλιβερό προτεκτοράτο ξένων δυνάμεων και πρέπει να γίνουν τεράστιοι αγώνες, τεράστια προσπάθεια και τεράστια βήματα προς την κατεύθυνση της εθνικής μας ανεξαρτησίας και πάνω απ’ όλα απαιτείται άμεση αναστροφή του γεωπολιτικού μας προσανατολισμού, άμεση στροφή, επενδυτική και ενεργειακή κατ’ αρχάς, προς τη Ρωσία. 
Πρέπει να ακουστεί η άποψη αυτή μέσα στην Αίθουσα, πρέπει να ακουστεί μέσα στο Κοινοβούλιο. Είναι άμεση εθνική ανάγκη να αναστρέψει η Ελλάς το γεωπολιτικό της προσανατολισμό και να επανεξετάσει τις όποιες συμμαχίες της, οι οποίες, εξ όσων προκύπτουν, δεν μας έχουν προσφέρει απολύτως τίποτα για τα εθνικά μας συμφέροντα.
Δυστυχώς, η χώρα μας είναι απούσα από τους δρόμους της ενέργειας, καμμία ενεργειακή πολιτική δεν χαράσσεται. Απέχουμε σκανδαλωδώς το τελευταίο διάστημα απ’ όλες τις ενεργειακές συμφωνίες, δεν γνωρίζουμε καν τις λέξεις «πολιτική των αγωγών». Δυστυχώς, οι κυβερνώντες συμπεριφέρεστε όχι ως κυβερνήτες ενός ανεξάρτητου κράτους, αλλά ως διορισμένοι διοικητές ενός προτεκτοράτου ξένων δυνάμεων.
Εμείς, η Χρυσή Αυγή, επιμένουμε και λέμε ότι η λύση στο ελληνικό πρόβλημα μπορεί και πρέπει να είναι η ενέργεια, μπορεί και πρέπει να είναι οι αγωγοί. Πρέπει η Ελλάς να καταστεί στρατηγικός ενεργειακός κόμβος και πρέπει επιτέλους να ξεκινήσουμε την αξιοποίηση των ενεργειακών κοιτασμάτων της ελληνικής αποκλειστικής οικονομικής ζώνης.
Ετέθη από τους Βουλευτές της Νέας Δημοκρατίας το ζήτημα της δολοφονίας του Παύλου Μπακογιάννη, επομένως και το ζήτημα της τρομοκρατίας. Εμείς είμαστε ιδιαίτερα ευαίσθητοι στο ζήτημα αυτό, διότι έχουμε πέσει κι εμείς θύματα τρομοκρατίας. Και ερωτούμε: Τι κάνατε για την τρομοκρατία;
Η 17 Νοέμβρη, απ’ ότι φάνηκε, είχε πασίγνωστα στελέχη για δύο δεκαετίες που τους μαζέψατε τελικά και τους βάλατε στη φυλακή για λόγους επικοινωνιακούς, πριν τα Olympic Games, όταν πλέον ο ξένος παράγοντας σας πίεζε ασφυκτικά προς αυτήν την κατεύθυνση, όταν πλέον το σύστημα εξουσίας δεν χρειαζόταν την τρομοκρατία και τη 17 Νοέμβρη.
Ερωτούμε τώρα: Τι γίνεται με τη νέα γενιά τρομοκρατών; Τους ξέρετε όλους, τους ξέρουμε κι εμείς, είναι πασίγνωστοι στις αρχές. Τους αφήνετε να παρανομούν, να τελούν παράνομες πράξεις και κακουργήματα, όπως η περίπτωση του δολοφόνου της Πάρου που τον ξέρατε, τον παρακολουθούσατε και τον πιάσατε μόνο την ημέρα που σκότωσε έναν αθώο συμπολίτη μας.
Θα επαναλάβουμε ότι η τρομοκρατία και το διεφθαρμένο μεταπολιτευτικό καθεστώς διάγουν βίους παράλληλους και για να πέσει το σκιάχτρο της τρομοκρατίας πρέπει να πέσει αυτό το αμαρτωλό και διεφθαρμένο πολιτικό σύστημα.
Θα ανοίξω μία παρένθεση για κάποια λόγια που ακούστηκαν στην έναρξη της σημερινής συνεδρίασης. Ακούσαμε το πιο επιτυχημένο σύντομο ανέκδοτο της χρονιάς. Παλιά αρχές δεκαετίας ’90 λέγαμε «Αλβανός τουρίστας». Αυτό έχει εγκαταλειφθεί πλέον, διότι οι Αλβανοί πάνε για τουρισμό και στη Μύκονο και στο εξωτερικό, έχουν πιάσει λεφτά, είναι μια χαρά, καλύτερα απ’ ότι οι Έλληνες.
Σήμερα ακούσαμε το κορυφαίο: Απεργός Βουλευτής. Εάν η κοινωνική κατάσταση δεν ήταν τραγική, θα μπορούσαμε να γελάμε για ώρες.
Θέλω να κλείσω με δύο προειδοποιήσεις σχετικές με τις λαϊκές κινητοποιήσεις που συμβαίνουν αυτή τη στιγμήν στην Αθήνα αλλά και σε άλλες πόλεις της χώρας: Η Κυβέρνησή σας είναι υποχρεωμένη να περιφρουρήσει το δικαίωμα του συνέρχεσθαι εκατοντάδων χιλιάδων νομίμων Ελλήνων πολιτών -και όχι λαθρομεταναστών που την Κυριακή έσπαγαν την Ομόνοια- Ελλήνων πολιτών που με ελληνικές σημαίες και με ομοψυχία διατρανώνουν την ορμή τους για την απώλεια της εθνικής μας ανεξαρτησίας. Σας καλούμε να σταματήσει επιτέλους η χρήση τόνων χημικών, οι «αύρες», το ξύλο προς Έλληνες που ασκούν ένα συνταγματικά κατοχυρωμένο δικαίωμά τους.
Δεύτερον: Είναι πλέον αίτημα της κοινωνίας να κάνετε αυτό που είχατε πει προεκλογικά. Βγάλτε επιτέλους τις κουκούλες από τους κουκουλοφόρους. Είναι πανεύκολο. Απαιτούνται μόνο είκοσι τέσσερεις ώρες, πενήντα αστυνομικοί και ένας εισαγγελέας. Τα ίδια ακριβώς προαπαιτούμενα υπάρχουν και για την κάθαρση του πολιτικού μας συστήματος από τους διεφθαρμένους πολιτικούς και τους κλέφτες, διότι υπάρχουν και τα δύο, και διεφθαρμένοι πολιτικοί και κλέφτες. Εδώ όμως το φάκελο Τσοχατζόπουλου τον φύλαγαν για χρόνια. Είχε πιάσει αράχνες και σκόνη και «την έφαγε» τελικά ο Τσοχατζόπουλος προεκλογικά για επικοινωνιακούς λόγους. 
Εμείς σας καλούμε να τολμήσετε να καταργήσετε τον εκτρωματικό νόμο περί ευθύνης Υπουργών όταν το επιτρέπει η συνταγματική αναθεώρηση, να καταργήσετε τη βουλευτική ασυλία και πρωτίστως –κάτι που μπορεί να γίνει άμεσα, το ξέρουν οι πάντες- να αναζητηθούν τα ίχνη του «μαύρου» χρήματος στις off shore εταιρείες του Ειρηνικού ωκεανού. Κάντε όλα αυτά και αφήστε τις τηλεμαχίες στα κανάλια της διαπλοκής.
Θα περάσουν τα μέτρα, αυτό δυστυχώς πρέπει να θεωρείται δεδομένο. «Κλείδωσαν» τα μέτρα και παράλληλα «κλείδωσαν» τόσο η απώλεια της κοινωνικής συνοχής όσο και η διάλυση του κοινωνικού ιστού της χώρας. Ταυτόχρονα όμως δική μας εκτίμηση είναι ότι τα μέτρα αυτά θα είναι και το τέλος αυτού του αμαρτωλού πολιτικού συστήματος.
Σας ευχαριστώ.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Το λόγο έχει ο κ. Βασίλειος Οικονόμου εκ μέρους της Δημοκρατικής Αριστεράς για δώδεκα λεπτά.</ChairmanSpeech>
<Speech><Parlmember>ΒΑΣΙΛΕΙΟΣ ΟΙΚΟΝΟΜΟΥ</Parlmember>: Κύριε Υπουργέ, θα σας πρότεινα να μεταφέρετε την παράκλησή μας να καταργηθούν και τα χημικά και όλες οι ενέργειες οι οποίες απευθύνονται σε κάθε άνθρωπο και όχι βέβαια να κάνουμε διαχωρισμούς οι οποίοι είναι τραγικής φιλοσοφίας όταν διαχωρίζουμε τους ανθρώπους ανάλογα με τη ράτσα, τη θρησκεία, το χρώμα κ.λπ.. Σ’ αυτήν τη χώρα όπου γεννήθηκε η Δημοκρατία και δημιουργήθηκε και γεννήθηκε ο ανθρωπισμός, δεν έχει δικαίωμα κανένας –τουλάχιστον από τη συγκροτημένη πολιτεία- να κάνει τέτοιους διαχωρισμούς.
Σήμερα είναι μία σημαντική μέρα γιατί συμπίπτουν πάρα πολλά πράγματα μαζί, η γενική απεργία, θέματα τα οποία προέκυψαν σε σχέση με τη διαφθορά και με τις ευθύνες προσώπων και βέβαια και το σημερινό νομοσχέδιο που δεν είναι αμελητέας σημασίας. Μπαίνουν πολλά θέματα τα οποία θα μου δοθεί η ευκαιρία να εκθέσω την άποψή μας.
Επειδή έγινε πολλή συζήτηση και πολύς λόγος για το αν τελικά η σημερινή απεργία πρέπει να έχει τη συμπαράσταση των Βουλευτών και των πολιτικών δυνάμεων, εγώ θα σας έλεγα το εξής: Επί δυόμισι χρόνια ζούμε μια εξέλιξη των πραγμάτων η οποία, ξεκινώντας το Μάιο του 2010, έχει φορτώσει τον εργαζόμενο, τον ελληνικό λαό γενικά, με πάρα πολλά προβλήματα. Αυτές τις μέρες αυτά τα προβλήματα θα γιγαντωθούν διότι βρισκόμαστε μπροστά σε νέες εξελίξεις και σε νέες αποφάσεις. 
Αυτό που λέμε εμείς, η Δημοκρατική Αριστερά, είναι το εξής: Πραγματικά ο ελληνικός λαός, η μέση ελληνική οικογένεια, έχει επιβαρυνθεί πάρα πολύ τα τελευταία δυόμισι χρόνια. Είναι πολύ λογικό λοιπόν το οργανωμένο συνδικαλιστικό κίνημα, οι πολιτικές δυνάμεις οι οποίες με κριτική διάθεση ή με απορριπτική διάθεση -ανάλογα με το πώς το προσεγγίζει ο καθένας- αντιμετώπισαν επί δύο χρόνια αυτή την πολιτική, να συμπαρίστανται στις σημερινές κινητοποιήσεις. 
Η Δημοκρατική Αριστερά φυσικά και είναι ανοικτή και θετική στο να διαδηλώσει ο ελληνικός λαός και οι εργαζόμενοι την αντίθεσή τους σε μια πορεία, η οποία έχει φτάσει τη χώρα σ’ αυτά τα επίπεδα. Βέβαια, πρέπει να αναλογιστεί ο καθένας τις ευθύνες των πολιτικών δυνάμεων και των προσώπων. 
Εμείς, λοιπόν, σήμερα τι λέμε; Λέμε ότι είναι μια τελευταία ευκαιρία να προσπαθήσουμε να γλιτώσουμε για να ξεφύγει ο εργαζόμενος και ο ελληνικός λαός από την ασφυκτική θηλιά που μπήκε τα τελευταία χρόνια. 
Και επειδή κάποιοι βιάζονται να κάνουν τον λογαριασμό, επειδή κάποιοι πιστεύουν ότι τώρα θα γίνει ο απολογισμός όλης αυτής της πορείας, θα προτιμούσα και θα συνιστούσα στις πολιτικές δυνάμεις να περιμένουν λίγο να δούμε αν το πλοίο περάσει τον κάβο. Διότι αν δεν περάσει τον κάβο και πέσει το πλοίο στα βράχια, θα συζητάμε τελείως διαφορετικά και πάλι τελείως διαφορετικά θα συζητάμε αν περάσει τον κάβο και τα προβλήματα.
Για τη διαφθορά και για τα ζητήματα που προέκυψαν τις τελευταίες ημέρες -και θα προκύπτουν έχω την εκτίμηση και τις επόμενες- μπορούμε να κάνουμε μεγάλο λόγο και πολλά να πούμε. Δεν θα συμφωνήσω με την προσέγγιση της κ. Βούλτεψη. Πρώτον, όταν πολιτικά πρόσωπα πρέπει να δώσουν λογαριασμό, σαφέστατα πρέπει να δώσουν λογαριασμό και δεν βάλλεται ο κοινοβουλευτισμός, κ. Βούλτεψη.</Speech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Γιατί αυτό είπα εγώ;</Speech>
<Speech><Parlmember>ΒΑΣΙΛΕΙΟΣ ΟΙΚΟΝΟΜΟΥ</Parlmember>: Έτσι είπατε.</Speech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Όχι δεν είπα αυτό.</Speech>
<Speech><Parlmember>ΒΑΣΙΛΕΙΟΣ ΟΙΚΟΝΟΜΟΥ</Parlmember>: Τελοσπάντων έτσι άκουσα, μπορεί να μην άκουσα καλά. Να μην το προσωποποιήσω μ’ εσάς. 
Με την άποψη, όμως, ότι βάλλεται ο κοινοβουλευτισμός δεν θα συμφωνήσω. Συμφωνώ ότι το ΣΔΟΕ κάνει παιχνίδια επικοινωνιακά, αλλά έλεος να λειτουργήσουν οι θεσμοί σ’ αυτήν την χώρα. Ξέρετε γιατί; Επειδή δεν έχουν λειτουργήσει οι θεσμοί ερχόμαστε συνέχεια έκπληκτοι μπροστά σε φαινόμενα. Μα, όλοι τα συζητάμε τα φαινόμενα αυτά. Όλοι αναγνωρίζουμε και βλέπουμε τις παθογένειες του ελληνικού συστήματος. Δεν μπορεί να είμαστε ξαφνικά έκπληκτοι.
Άρα, λοιπόν, προτείνουμε και εμείς στον κ. Μεϊμαράκη, ο οποίος είναι το πρόσωπο το οποίο κυριαρχεί σ’ αυτήν την προβληματική κατάσταση, αλλά και στους θεσμούς της χώρας οι οποίοι έχουν την ευθύνη να ρίξουν άπλετο φως στην υπόθεση όλα να γίνουν πολύ γρήγορα. Προσέξτε, ο χρόνος για την αναγνώριση των ευθυνών και των προβλημάτων δεν μπορεί να είναι ο χρόνος μιας κλασσικής περιόδου. Είμαστε σε ειδική περίπτωση, άρα, λοιπόν, όλα σε επιτάχυνση και η δικαιοσύνη και το ΣΔΟΕ, όλοι σε επιτάχυνση και αυτό ισχύει και για το κοινοβούλιο και για τα πολιτικά πρόσωπα. Άρα, λοιπόν, όχι στο χαλαρό και στο ψύχραιμο το πολύ. 
Εμείς δεν λέμε να καταδικάσουμε κάποιον πριν βγουν αποφάσεις, αλλά η πολύ ψυχραιμία καταντάει και αμεριμνησία, την οποία δεν δικαιούμαστε να την έχουμε. Τα τριάντα δύο πρόσωπα που συζητάμε και ακούμε δεν ξέρω αν όλοι έχουν τα ίδια θέματα με τα παιδιά και με την υγεία. Δεν το ξέρω και δεν μπορώ να μπω εγώ σ’ αυτήν την υπόθεση. Εγώ ξέρετε τι λέω; Λέω να πέσει φως καθαρό. 
Πολύ συμφωνώ με τον φίλο μου τον Αργύρη Ντινόπουλο, όπου σε εκπομπή είπε το εξής αμίμητο και πολύ σωστό: «Ξεκίνησαν πένητες οι περισσότεροι και ξαφνικά είναι πλούσιοι με βίλες, με, με.» Και αναρωτήθηκε: « Όλοι παντρευτήκαν πλούσιες γυναίκες; Ήρθαν τα εμβάσματα από την Αμερική κατά την παλιά ελληνική ταινία;» Έλεος. Αφήστε, γιατί με το μισθό του βουλευτού δεν μπορείς να κάνεις τίποτα στη ζωή σου και νομίζω ότι συμφωνείτε. Μ’ αυτά τα πέντε χιλιάρικα που παίρνει ο βουλευτής, αν είναι πραγματικός βουλευτής, δεν μπορεί να κάνεις τίποτα. Τούβλο πάνω στο τούβλο να φτιάξει.
Άρα, λοιπόν, να είμαστε πιο αυστηροί. Ούτε ο κοινοβουλευτισμός βάλλεται, ούτε μπορούμε να δίνουμε συγχωροχάρτια γενικά. Πρέπει να γίνεται έλεγχος πολύ αυστηρός και άμεσος. 
Και παρακαλώ, κύριε Πρόεδρε -από τη στιγμή που είστε Πρόεδρος και έχετε πλέον τις αρμοδιότητες, αφού ο νυν Πρόεδρος έχει αποποιηθεί και καλά κάνει αφού επιλέγει αυτήν την οδό- σύντομα αποφάσεις, αλλά και λύσεις.
Ξέρετε, γιατί το λέμε αυτό; Διότι συσσωρεύονται τα προβλήματα. Δεν προχωράνε οι επενδυτικοί νόμοι κι άρα δεν ανοίγουν δουλειές. Απ’ ό,τι γνωρίζω, μόνο για το θέμα της βορείου Ελλάδος είχαμε ενενήντα δύο επενδυτικά σχέδια, πεντακοσίων πενήντα εκατομμυρίων που έχουν στοιβαχτεί. Μάλιστα εδώ και τρεις μήνες που έχει καταργηθεί η Επιχειρησιακή Μονάδα Ανάπτυξης, όλα αυτά αράζουν πολύ ωραία και το ελληνικό κράτος αμέριμνο αρμενίζει.
Οι επενδυτικοί νόμοι, όμως, δεν προχωρούν. Έρχεται ο Παπανδρέου με κυβέρνηση το ΠΑΣΟΚ το 2009 και καταργεί το Υπουργείο Μακεδονίας- Θράκης.  Έρχεστε τώρα εσείς και το ξαναστήνετε. Το έργο το έχουμε δει πολλές φορές. Έρχεται μετά ο αγαπητός μου ο κ. Βλαχογιάννης και προτείνει Υπουργείο Ηπείρου…</Speech> 
<Speech><Parlmember>ΗΛΙΑΣ ΒΛΑΧΟΓΙΑΝΝΗΣ</Parlmember>: Δεν είπα αυτό.</Speech>
<Speech><Parlmember>ΒΑΣΙΛΕΙΟΣ ΟΙΚΟΝΟΜΟΥ</Parlmember>: Περίπου, αυτό είπατε.
Θα έρθει και ο αγαπητός μου φίλος από την Κρήτη και θα προτείνει και Υπουργείο Κρήτης και θα πάμε σε μια κωμωδία πρώτου μεγέθους. 
Εγώ διαφώνησα με πολλά θέματα και με κυρίαρχες πολιτικές που έκανε ο Παπανδρέου. Ένα από τα καλά που έκανε πάντως ήταν ότι κατήργησε αυτό το Υπουργείο. 
Ξέρετε, γιατί το λέω αυτό; Διότι παγκοσμίως δεν υπάρχουν εθνικοτοπικά Υπουργεία -αυτό είναι ανέκδοτο- για να ικανοποιούμε καταστάσεις και σκέψεις ανόητες. Υπάρχουν Υπουργεία της χώρας. Αν κάποιος θέλει να κάνει περιφερειακή πολιτική κάνει τις περιφέρειες κι εκεί δίνει πραγματική αποκέντρωση.
Εδώ, λοιπόν, στήνουμε το Υπουργείο Μακεδονίας-Θράκης. Το ξαναξηλώνουμε και το ξαναστήνουμε. Θα στήσουμε και το Υπουργείο Ηπείρου, θα στήσουμε και το Υπουργείο Κρήτης και θα ικανοποιούμε πολιτικά πρόσωπα και καταστάσεις επιμέρους. 
Συγγνώμη, που το λέω, κύριε Υπουργέ, αλλά τελικά ο μόνος ρόλος του Υπουργού Μακεδονίας- Θράκης και Βορείου Ελλάδος παλιά, ήταν να συνοδεύει στο βήμα της ΔΕΘ τον Πρωθυπουργό. Τελικά, εκεί το κατάντησαν και το κατέληξαν το θέμα κι αυτό είναι αδιανόητο. 
Σήμερα, αυτό πάει να αποκτήσει ένα περιεχόμενο. Για το λόγο αυτό, θα το ψηφίσουμε εμείς το νομοσχέδιο, ώστε να αποκτήσετε περιεχόμενο και να μην είστε μόνο ο τελετάρχης της ΔΕΘ. Αυτά, όμως, είναι γελοίες πολιτικές που μας οδήγησαν σήμερα σε αυτό το σημείο: Να ικανοποιούμε το μεγαλοϊδεατισμό κάποιων επάνω στη Θεσσαλονίκη, να ικανοποιήσουμε κάποιους και στο Ηράκλειο και κάποιους στην Πάτρα. Αυτά είναι αστειότητες. Δεν υπάρχει κανένα ευρωπαϊκό κράτος –για να μην πω παγκοσμίως- που να λειτουργούν με εθνικοτοπικά χαρακτηριστικά τα Υπουργεία.
Άλλωστε -συμφωνούν όλες οι πτέρυγες- γι’ αυτό αναβαθμίσαμε και δώσαμε αξία και ουσία στις περιφέρειες με εκλεγμένο περιφερειάρχη…</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>):  Εμείς πάντως δεν θέλουμε στην Πελοπόννησο.</ChairmanSpeech>
<Speech><Parlmember>ΒΑΣΙΛΕΙΟΣ ΟΙΚΟΝΟΜΟΥ</Parlmember>: Εσείς δεν θέλετε. Είναι πολύ σημαντικό να βλέπω έναν πολιτικό να αποποιείται τέτοιων μεγαλείων.
Νομίζω ότι ήταν ένα πολύ καλό μήνυμα αυτό που είπε ο κ. Μηταράκης. Αν οι ειδικές οικονομικές ζώνες θα είναι έτσι όπως περιγράφονται από κάποιες πτέρυγες -οι φόβοι, αλλά και οι πραγματικές υποψίες- δηλαδή, ζώνες ασυδοσίας, πραγματικά δεν θα είμαστε υποστηρικτές αυτών των πολιτικών. 
Άκουσα με προσοχή τον κ. Μηταράκη, εκφράζοντας την Κυβέρνηση προφανώς, να λέει ότι το εργασιακό καθεστώς και σε αυτές τις ζώνες θα είναι αυτό που ισχύει στην επίσημη εργατική νομοθεσία. Αυτό δεν σημαίνει ότι ισχυρίζομαι -και ισχυρίζεται και η Δημοκρατική Αριστερά- ότι έτσι όπως έχει καταντήσει η επίσημη εργατική νομοθεσία σήμερα είναι αυτό που μας ικανοποιεί. Αυτό είναι ένα θέμα, το οποίο θα συζητήσουμε το επόμενο διάστημα.
Παρακαλώ όμως,  αφού πάρετε αυτό το πακέτο των αρμοδιοτήτων και των δυνατοτήτων ως Υπουργείο Μακεδονίας και Θράκης, να δούμε άμεσα που στοχεύει: Ποια επενδυτικά προγράμματα από αυτά τα ενενήντα δύο που λιμνάζουν, θα προχωρήσουν; Έχετε χρόνους ενστάσεων. Εξαντλήστε τους και λάβετε αμέσως αποφάσεις, αν θέλετε να έχουμε μια ελπίδα για να ξεπεράσουμε αυτόν τον κάβο, που λέγαμε.
Διότι -και πολύ ωραία τα είπε η κ. Μάρκου η εισηγήτριά μας- πολλή συζήτηση γίνεται για την κρίση. Ακούμε ένα «Αχ και βαχ» για την κρίση, έχουμε μια μεμψιμοιρία, μια ηττοπάθεια, μια απόγνωση. Πραγματικά, όλο αυτό έχει δημιουργηθεί, γιατί έχει ασκηθεί αυτή η πολιτική μέχρι τώρα. Σήμερα, όμως, νομίζω ο λαός και ο κόσμος περιμένει συγκεκριμένες και χειροπιαστές απαντήσεις. 
Θα ανοίξουν δουλειές; Θα πέσει χρήμα; Όλη η συζήτηση γίνεται για το αν το κράτος θα συνδράμει τον επενδυτή. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
Τελειώνω, κύριε Πρόεδρε. 
Σε όλες τις επενδύσεις θα πρέπει να συνδράμει το κράτος; Το κράτος πρέπει να έχει μόνο αυτόν το ρόλο: να συνδράμει σε μια επιχείρηση; Δηλαδή, ο επενδυτής, ο ιδιώτης, δεν μπορεί να κινηθεί χωρίς το κράτος; 
Το κράτος, όμως, τι πρέπει να εξασφαλίσει; Πρέπει να εξασφαλίσει φορολογικό πλαίσιο σταθερό, το οποίο το περιμένουμε. Ας έχει έναν πενταετές «αέρα» αυτό το φορολογικό πλαίσιο, ας κάνει μια αναδιανομή του εισοδήματος, ας δημιουργεί στεγανά από παράπλευρες πιέσεις και καταστάσεις, ας δίνει κίνητρο για να δημιουργηθούν θέσεις εργασίας. Αυτά τα περιμένουμε. 
Κοιτάξτε να δείτε είναι μία Κυβέρνηση τριών μηνών. Κάποιοι ζητούν από αυτή την Κυβέρνηση να λύσει παθογένειες πενήντα ετών. Δεν μπορούν να γίνουν μαγικά. Άλλωστε όποιοι τα ζητούν αυτά προφανώς έχουν θητεύσει σε άλλες σχολές. Όμως μπορούν να γίνουν κάποιες κινήσεις και κάποια βήματα. Εσείς κάνετε τώρα μία κίνηση. Πάτε να δώσετε ένα περιεχόμενο σε ένα κουστούμι το οποίο μέχρι στιγμής απλά παρευρισκόταν. Θα σας ελέγξουμε, θα σας παρακολουθήσουμε αν αυτά τα εργαλεία που αποκτάτε θα τα χρησιμοποιήσετε επ’ ωφελεία του λαού και όχι μόνο της βορείου Ελλάδας ή της νοτίου Ελλάδας, ή της δυτικής Ελλάδας κ.λπ.. Τι είναι αυτές οι ιστορίες; Υπέρ της Ελλάδας, υπέρ του Έλληνα πολίτη. Είτε μένει στη Θεσσαλονίκη είτε μένει στην Κομοτηνή είτε μένει στην Πάτρα είτε μένει στην Αθήνα ο Έλληνας πολίτης θέλει ευκαιρίες, θέλει δυνατότητες. Μακάρι να έρθει ο Αθηναίος να πάει να δουλέψει στη Θεσσαλονίκη και να κατέβει ο Θεσσαλονικιός να πάει να δουλέψει στην Κρήτη. 
Αυτές είναι οι σκέψεις μας αυτές είναι οι ελπίδες μας. Στηρίζουμε το νομοσχέδιο και θα στηρίξουμε και τη δική σας προσπάθεια σε αυτή την κατεύθυνση.
Ευχαριστώ.
(Χειροκροτήματα από την πτέρυγα της Δημοκρατικής Αριστεράς)</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Και εμείς σας ευχαριστούμε.
 Ο κ. Παπαδημούλης έχει το λόγο για να δευτερολογήσει.</ChairmanSpeech>
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Ξεκινώ με κάτι που με εντυπωσίασε. Η κ. Βούλτεψη και η κ. Χριστοφιλοπούλου συνέπραξαν στην άσκηση μίας σκληρής κριτικής στον Υπουργό Οικονομικών, τον κ. Στουρνάρα γιατί έσπευσε να απαντήσει σε ερώτηση Βουλευτή της ΔΗΜΑΡ γύρω από το πόσες υποθέσεις πολιτικών ελέγχει το ΣΔΟΕ. Συνέπραξαν κυριολεκτικά στο άδειασμά του. Δεν είναι η πρώτη φορά που συμπράττει η Νέα Δημοκρατία με το ΠΑΣΟΚ. Πρόσφατα συνέπραξαν στο κουκούλωμα της «SIEMENS». Επί καιρώ συμπράττουν στην υλοποίηση μίας άγριας μνημονιακής πολιτικής. Εδώ όμως αυτή η σύμπραξη εντυπωσιάζει και απαιτούνται εξηγήσεις όχι μόνο από τα κόμματα της Νέας Δημοκρατίας και του ΠΑΣΟΚ., αλλά και από την Κυβέρνηση. Όντως ο κ. Στουρνάρας έσπευσε. 
Ο κ. Τσούκαλης υπέβαλε την ερώτησή του στις 3 Σεπτεμβρίου και ο κ. Στουρνάρας έσπευσε να απαντήσει δέκα ημέρες μετά, ενώ συνήθως ξέρετε, κύριοι συνάδελφοι όλων των πτερύγων, ότι οι απαντήσεις σε γραπτές ερωτήσεις κάνουν εβδομάδες και μήνες. Μαθαίνω –και παρακαλώ να επιβεβαιωθεί- ότι έστειλε την απάντηση και με ειδικό αγγελιοφόρο. Αυτά να τα ψάξει η Κυβέρνηση. 
Το ΠΑΣΟΚ όμως, και η Νέα Δημοκρατία χτυπάνε τον Υπουργό Οικονομικών, που κατά τα άλλα εμπιστεύονται για την άσκηση οικονομικής πολιτικής -αυτός ετοίμασε τα μέτρα που ετοιμάζεστε να ψηφίσετε- για ποιον λόγο; Τι έπρεπε να απαντήσει στον Βουλευτή της ΔΗΜΑΡ που είναι επίσης, συγκυβερνών κόμμα μαζί σας; Να μην πει τίποτε; Ο προηγούμενος Υπουργός Οικονομικών, με τον οποίο είμαστε απέναντι για την οικονομική πολιτική, όταν ξέσπασε το σκάνδαλο με τον πολιτικό που έκρυψε το 1 εκατομμύριο, έδωσε εντολή στο ΣΔΟΕ και μας έστειλε όλα τα στοιχεία, στην αρμόδια επιτροπή της Βουλής. Δεν θα έπρεπε να γίνει το ίδιο και τώρα; Το επιβάλλει ο ν. 4065/2012. Στο άρθρο 1 σημείο 8 λέει ότι η Επιτροπή «πόθεν έσχες» έχει αυξημένες αρμοδιότητες -το ψήφισαν όλες οι πτέρυγες- και αν ζητάει η επιτροπή για τον έλεγχο του «πόθεν έσχες» κάτι, το ΣΔΟΕ οφείλει να το δώσει. 
Τι σημαίνει ΣΔΟΕ; Σώμα Δίωξης Οικονομικού Εγκλήματος. Ψάχνει το οικονομικό έγκλημα, όταν το κάνουν οι οποιοιδήποτε. Αν υπάρχουν κάποιες καταγγελίες ότι εμπλέκονται και πολιτικοί νυν ή πρώην, το ΣΔΟΕ δεν πρέπει να κάνει καλά τη δουλειά του; Αν δεν κάνει καλά τη δουλειά του το ΣΔΟΕ –γιατί εσείς φαίνεται να έχετε περισσότερες πληροφορίες από εμάς και ρίξατε σπόντες και αιχμές για κάποιους που κάνουν καλά τη δουλειά τους και για κάποιους που δεν την κάνουν καλά- απαντήστε μας ως Κυβέρνηση, κύριε Καράογλου, γιατί αντικαταστάθηκε από την Κυβέρνηση ο κ. Διώτης με τον κ. Στασινόπουλο, έναν απολύτως έμπιστο εφοριακό του Πρωθυπουργού που και αυτός, κατά σύμπτωση, κατάγεται από τη Μεσσηνία; Και τι μέτρα έχει πάρει ο καινούργιος επικεφαλής του ΣΔΟΕ για να γίνεται σωστά η δουλειά; 
Έρχομαι τώρα στις ΕΟΖ, τις ειδικές οικονομικές ζώνες. Εμείς είμαστε εντελώς αντίθετοι. Στην Ευρωπαϊκή Ένωση εφαρμόζονται μόνο σε μία περιοχή της Πολωνίας και σημαίνουν ειδικό καθεστώς, χειρότερο, για τις αμοιβές και τα  δικαιώματα των εργαζομένων, και ειδικό φορολογικό καθεστώς,ευνοϊκό,για τους εργοδότες. Έχουν δοκιμαστεί όμως στην Ελλάδα, στη Μακεδονία και στη Θράκη. Όλα αυτά τα κίνητρα που οδήγησαν στα χαμένα λεφτά, στα κουφάρια, στα κλειστά εργοστάσια, στην κλοπή ουσιαστικά του δημόσιου χρήματος να στηθούν εργοστάσια στη Βουλγαρία, στην Αλβανία, στη FYROM, ήταν μία πολιτική τύπου ΕΟΖ. Και θέλετε να το ξανακάνετε;
Δεν θα μπορέσετε να το κάνετε αυτό. Το προανήγγειλε ο κ. Μηταράκης ότι ήδη υπάρχουν αντιδράσεις και θα «φάτε πόρτα» από την Ευρωπαϊκή Επιτροπή. Αλλά επειδή δεν μπορείτε να κάνετε ΕΟΖ, πάτε να κάνετε όλη την Ελλάδα ΕΟΖ.
(Στο σημείο αυτό κτυπάει το κουδούνι λήξης του χρόνου ομιλίας του κυρίου Βουλευτή)
Θα χρειαστώ ένα λεπτό ακόμη, κύριε Πρόεδρε.
Θα κάνω κάποιες προτάσεις σχετικές με το νομοσχέδιο. Πρώτα απ’ όλα υπάρχει ένας παραλογισμός. Το Υπουργείο Μακεδονίας-Θράκης ανήκει στην Επιτροπή Εξωτερικών και Άμυνας. Προτείνουμε να αλλάξει ο Κανονισμός της Βουλής και να πάει στην Επιτροπή Παραγωγής και Εμπορίου. Δεν μπορεί να έχει ως αρμοδιότητα επενδύσεις και να είναι στην Επιτροπή Εξωτερικών και Άμυνας.
Δεύτερον, ο καινούργιος επενδυτικός νόμος που προανήγγειλε ο κ. Μηταράκης πρέπει με βάση την αρνητική εμπειρία του παρελθόντος -που όλοι τώρα, αφού τα κάνατε, έρχεστε και λέτε ότι ήταν στραβά- να βάλει ρήτρες, ότι αυτός που θα επιδοτηθεί με τον αναπτυξιακό νόμο θα πρέπει να εγγυηθεί ότι θα λειτουργήσει η επιχείρηση κάποια χρόνια, αλλιώς θα πρέπει να πάρει πίσω τα λεφτά ή να έχει ποινικές κυρώσεις. Θα πρέπει να εγγυηθεί ρήτρες απασχόλησης και να μπει ένα φρένο στην κομπίνα των υπερτιμολογήσεων και των υποτιμολογήσεων, όπου μια επένδυση υποτίθεται ότι κάνει εκατό εκατομμύρια ευρώ, επιδοτείται στη Μακεδονία ή στη Θράκη με 70% και ο άλλος κάνει τη δουλειά με πενήντα εκατομμύρια, παίρνει τιμολόγια που λένε ότι ξόδεψε εκατό και κρατάει και είκοσι στην τσέπη και δίνει από αυτά και σε αυτούς που του ενέκριναν την επένδυση. Πρώτη φορά τα ακούτε αυτά τα πράγματα;
Επομένως, αν θέλουμε -που χρειάζεται- παραγωγική ανασυγκρότηση αυτού του τόπου, αξιοποίηση συγκριτικών πλεονεκτημάτων, για να έχουμε πρωτογενή παραγωγή, υπηρεσίες, τουρισμό, βιομηχανία, ενέργεια και να μειώσουμε επιτέλους, την ανεργία, πρέπει να αλλάξει ριζικά και ο επενδυτικός νόμος και οι δικλίδες ασφαλείας και ελέγχου και οι κλέφτες και στα παρακάτω επίπεδα να πηγαίνουν φυλακή και να μην λιμνάζουν οι υποθέσεις τους για χρόνια στα υπηρεσιακά συμβούλια.
Και επειδή κάτι ειπώθηκε και για το ΕΣΠΑ, το ΕΣΠΑ που υλοποιείται τώρα και τελειώνει, είναι φτιαγμένο προ κρίσης, σχεδιάστηκε με στοιχεία του 2005 και του 2006 και δεν άλλαξε ουσιαστικά αυτός ο σχεδιασμός και τώρα τελειώνει η διαπραγμάτευση για το νέο Κοινοτικό Πλαίσιο 2014-2020 και η ελληνική διοίκηση και η ελληνική Κυβέρνηση δεν έχει κάνει τίποτα για να σχεδιάσει πώς θα αξιοποιήσει αυτά τα λεφτά: να μη χαθούν κι αυτά αντιπαραγωγικά, που θα είναι και λιγότερα. 
Ο κ. Κούρκουλας, κύριε Καράογλου, μας είπε στην αρμόδια Επιτροπή Ευρωπαϊκών Υποθέσεων ότι αν κλείσει το πακέτο έτσι όπως το έχουν ετοιμάσει οι ελίτ των Βρυξελλών, η Ελλάδα θα πάρει οκτώ δισεκατομμύρια ευρώ λιγότερα. Ε, ας μην τα σπαταλήσουμε και αυτά στα διάφορα λαμόγια.
Ευχαριστώ πολύ.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Κι εμείς ευχαριστούμε.
Το λόγο έχει η κ. Βούλτεψη.</ChairmanSpeech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Ευχαριστώ, κύριε Πρόεδρε.
Κατ’ αρχάς, θα ήθελα να πω σε σχέση με το πολιτικό χρήμα ότι είναι μακριά από μένα κάθε σκέψη να υποστηρίξω ότι δεν υπάρχει πολιτικό χρήμα. Και βέβαια υπήρξε και υπάρχει και θα υπάρχει ενδεχομένως πολιτικό χρήμα και μίζες και διαφθορά.
 Αυτό το οποίο υποστήριξα εγώ από το Βήμα της Βουλής είναι ότι όταν αναφερόμαστε γενικά σε αριθμούς και πρόσωπα, που στο τέλος από την έρευνα προκύπτει ότι δεν υπήρχε κανένα θέμα -όπως είχε γίνει και με τις εξεταστικές επιτροπές που γίνεται μεγάλος θόρυβος και στο τέλος βγαίνουν διάφορα πορίσματα που δεν λένε τίποτα- τότε οι πραγματικοί ένοχοι, οι πολιτικοί δηλαδή, που έχουν βγάλει τα λεφτά τους σε offshore, τρίβουν τα χέρια τους και λένε: «Πάρα πολύ ωραία, σπιλώθηκε όλο το Κοινοβούλιο και είπαμε για τριάντα δύο ή σαράντα δύο Βουλευτές». Και όμως, ουσιαστικά για κανέναν από αυτούς δεν υπήρχε κανένα ζήτημα. Μάλιστα εξέφρασα το αντίθετο, την ανησυχία μου να θεωρήσει ο λαός ότι τα κουκουλώνουμε όλα, όλοι ίδιοι είμαστε και όλοι συμπεριφερόμαστε σκανδαλωδώς και μετά έρχεται κάτι το οποίο μας καλύπτει. Αυτό είπα και τίποτε άλλο.
Όσον αφορά τον Υπουργό των Οικονομικών, θεώρησα από την αρχή ατυχές το γεγονός ότι έσπευσε να πει ότι υπάρχουν τριάντα δύο Βουλευτές και δεν είναι μόνο τριάντα δύο και μπορεί να είναι περισσότεροι, χωρίς να έχει γνώση -όπως και δεν όφειλε να έχει- του φακέλου τον οποίο δεν έχει ολοκληρώσει ούτε το ΣΔΟΕ. Και είπα ότι χρειάζεται προσοχή και υπάρχει μια απειρία, γιατί εδώ μπορεί να θεωρηθεί ότι υπάρχουν κάποιοι κοινοβουλευτικοί και κάποιοι εξωκοινοβουλευτικοί και δημιουργείται ένα τέτοιο κλίμα στη χώρα. Αυτό είπα.
Όσο για τα μέτρα, αγαπητοί συνάδελφοι, τα μέτρα συζητούνται κάτι μήνες τώρα από τρεις αρχηγούς και από τον Υπουργό των Οικονομικών. Δεν σημαίνει ότι κάνει ό,τι θέλει ο Υπουργός των Οικονομικών. Έχει πάει κάποια πράγματα, έχει πάρει πίσω, έχει φέρει άλλα, έχει πει κάποια ισοδύναμα. Μου κάνει όμως εντύπωση όλη αυτή η ιστορία, όλος αυτός ο θόρυβος γύρω από τον Πρόεδρο της Βουλής. Σας είπα, δεν είναι το πρόσωπο μόνο, είναι το αξίωμα, είναι ο Πρόεδρος της Βουλής. Αυτήν τη στιγμή χτυπήθηκε στην καρδιά του το κοινοβουλευτικό σύστημα και μάλιστα με βάση μία μαρτυρία ενός ανθρώπου που είπαμε ότι μπορεί και να φοροδιαφεύγει, επειδή είπε «έχω ακούσει ότι ο τάδε και ο τάδε και ο τάδε...» και αυτό διέρρευσε από το ΣΔΟΕ. Και δεν παίρνω κουβέντα πίσω από όσα έχω πει σχετικά με τη λειτουργία του ΣΔΟΕ. 
Απαιτώ ως Βουλευτής, ως Κοινοβουλευτικός Εκπρόσωπος της Νέας Δημοκρατίας το ΣΔΟΕ να πιάσει τους φοροφυγάδες. Όχι αυτούς που έχουν πτωχεύσει, ούτε αυτούς που τους μεταφέρει κάθε τόσο και στο τέλος δεν βγάζει τίποτε. Να πιάσει αυτούς που πράγματι βγάλανε λεφτά έξω. Αν μέσα εκεί είναι πολιτικοί, να τους πιάσει. Κανείς δεν τους εμπόδισε. Με το να λέει όμως, ότι είναι «έτσι και έτσι και έτσι» και στο τέλος να μην συμβαίνει τίποτα, απλώς πλήττεται η δημοκρατία. Αυτό είπα και τίποτε άλλο. Πραγματικά, ξέρετε ότι μιλάω πάντα τη γλώσσα της αληθείας. Δεν μου άρεσε ο τρόπος με τον οποίο έγινε αυτό. Και επειδή βλέπω κάτι κινδύνους, βλέπω κάτι δημοσκοπήσεις, βλέπω κάτι πράγματα απαξίωσης, είπα να χτυπήσω το καμπανάκι. Τώρα, αν δεν θέλει κάποιος να το καταλάβει, είναι δικαίωμά του.
Ευχαριστώ.
(Χειροκροτήματα από την πτέρυγα της Νέας Δημοκρατίας)</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Και εμείς ευχαριστούμε.
Το λόγο έχει η κ. Χριστοφιλοπούλου.</ChairmanSpeech>
<Speech><Parlmember>ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ</Parlmember>: Κύριε Πρόεδρε, ο ΣΥΡΙΖΑ θυμίζει πολλές φορές το έργο «Δόκτωρ Τζέκιλ και Μίστερ Χάιντ». Έχει δύο πρόσωπα. Και αυτήν τη διπροσωπία την έχει δείξει και στο θέμα της οικονομικής πολιτικής και της ευρωπαϊκής πορείας της χώρας μέσα στην κρίση, αλλά βεβαίως και στα θέματα των θεσμών. Δεν έχει αποφασίσει ο ΣΥΡΙΖΑ με ποιο πρόσωπο θα πάει. Θα πάει με ένα ευρωπαϊκό πρόσωπο, που προσπαθεί ως Αξιωματική Αντιπολίτευση, καθοδηγώντας όσες συνιστώσες αντιδρούν, να διαμορφώσει σιγά-σιγά ή θα πάει με τους εραστές της Αργεντινής, της χρεοκοπίας, της δραχμής και της κατάρρευσης της χώρας; Μέχρι να το αποφασίσει, η χώρα πρέπει να σωθεί.
Σήμερα επίσης, ακούσαμε τα δύο πρόσωπα των θεσμών από τον αγαπητό συνάδελφο κ. Παπαδημούλη. Από το Βήμα της Βουλής ο κ. Παπαδημούλης αναφερόμενος στον Πρόεδρο της Βουλής ήταν ιδιαίτερα προσεκτικός και εγώ θέλω να το χαιρετίσω αυτό το πρόσωπο του ΣΥΡΙΖΑ. Κατόπιν, επεδόθη σε μία δυστυχώς επαναλαμβανόμενη πρακτική στρέβλωσης, τσουβαλιάσματος, γενίκευσης φασίζουσας χροιάς, στην οποία δυστυχώς ο ΣΥΡΙΖΑ ως μη φασιστικό κόμμα, ως αριστερό κόμμα, ως δημοκρατικό κόμμα επιδίδεται. Διότι, είναι φασίζουσα η νοοτροπία να τσουβαλιάζεις τα πάντα. 
Εξηγούμαι, λοιπόν. Πρώτον, οφείλει ο εκάστοτε Υπουργός Οικονομικών και ο οποιοσδήποτε Υπουργός να απαντάει στη Βουλή; Οφείλει το ταχύτερο δυνατόν. Άρα, καλώς στην ερώτηση του κ. Τσούκαλη απάντησε ο κ. Στουρνάρας. Δεύτερον, εφόσον διεξάγεται η έρευνα και η έρευνα είναι απόλυτη και απόρρητη, πρέπει να ολοκληρωθεί η έρευνα; Πρέπει. Άρα, ο κύριος Υπουργός είχε να επιλέξει μεταξύ δύο πραγμάτων. 
Και με συγχωρείτε, κύριε Πρόεδρε. Ουδείς υπεράνω κριτικής. Δεν αδειάζεις έναν Υπουργό, επειδή ασκείς κριτική. Εγώ άσκησα λίγο πριν κριτική, ζήτησα διευκρινίσεις και ελπίζω ότι ο Υπουργός στη δευτερολογία του θα απαντήσει για όσα αναφέρθηκαν από τον ίδιο και από τον κ. Μηταράκη για τα θέματα των ειδικών οικονομικών ζωνών, για τα θέματα του επενδυτικού νόμου και άλλα θέματα. Αυτό σημαίνει ότι εγώ αδειάζω τους Υπουργούς; Αυτή είναι η κοινοβουλευτική λειτουργία! Αδειάζουμε τους Υπουργούς; Αλλά, βεβαίως, η ευκολία της δημαγωγίας του ΣΥΡΙΖΑ έχει εκποιήσει τα πάντα  εις τον βωμόν του άμεσου, εύκολου, λαϊκίστικου κομματικού οφέλους, τα πάντα. Αυτό είναι.
Επανέρχομαι. Έπρεπε να ολοκληρωθεί αυτή η έρευνα του ΣΔΟΕ, εν τω μεταξύ όμως, εφόσον υπήρξε διαρροή -και να δούμε από πού υπήρξε διαρροή για πρόσωπα και πράγματα και επαναλαμβάνω ότι και ο ίδιος ο αρχηγός του κ. Παπαδημούλη έχει υποστεί και είναι θύμα διαρροών και λάσπης στον ανεμιστήρα- είμαστε υπέρ του να δοθούν στη δημοσιότητα τα στοιχεία που αφορούν τον Πρόεδρο της Βουλής και όσα άλλα πολιτικά πρόσωπα εμπλέκονται τώρα. Και εδώ θα συμφωνήσω με το ΣΥΡΙΖΑ, διότι δεν έχουμε εμείς κομματικές παρωπίδες, κύριε Πρόεδρε. Εδώ μέσα μας ενδιαφέρει το έθνος πάνω απ’ όλα και η πατρίδα. 
Θα συμφωνήσω με το ΣΥΡΙΖΑ σ’ αυτό το σημείο, γιατί πρέπει να δούμε και πού μπορούμε να συμφωνούμε ως συμπολίτευση και αντιπολίτευση επιτέλους, τουλάχιστον τώρα που η χώρα βρίσκεται σ’ αυτήν τη δύσκολη καμπή. 
Λυπάμαι πολύ για όλα τα άλλα που είπε ο κ. Παπαδημούλης και θέλησε να «τσουβαλιάσει» την κ. Βούλτεψη και εμένα. Με την αγαπητή συνάδελφο σε πολλά συμφωνούμε και σε πολλά διαφωνούμε. Δεν έχω κανένα θέμα. Δεν αφορά ούτε την κ. Βούλτεψη ούτε εμένα. Αφορά την ουσία της αντιπαράθεσης μέσα στο Κοινοβούλιο, κύριε Πρόεδρε.</Speech>
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Κύριε Πρόεδρε, επί προσωπικού.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Ορίστε, κύριε Παπαδημούλη.</ChairmanSpeech>
<Speech><Parlmember>ΔΗΜΗΤΡΙΟΣ ΠΑΠΑΔΗΜΟΥΛΗΣ</Parlmember>: Για ένα λεπτό, κύριε Πρόεδρε, σύμφωνα με όσα προβλέπει ο Κανονισμός.
Εγώ επεσήμανα κατά την κρίση μου περιστατικά και γεγονότα. Η κριτική που ασκήθηκε με σφοδρότητα από την κ. Βούλτεψη και την κ. Χριστοφιλοπούλου –και υπάρχει στα Πρακτικά της Βουλής- είναι ταυτόσημη για το πώς ενήργησε ο κ. Στουρνάρας. Το αξιολόγησα πολιτικά.
Λυπάμαι γιατί η κ. Χριστοφιλοπούλου –όχι η κ. Βούλτεψη- στην ταραχή της απέδωσε σε μένα προσωπικά φασίζουσα λογική. Δεν θα της το επιστρέψω, απλώς θα συστήσω το ΠΑΣΟΚ, όταν τα τελευταία δυόμιση χρόνια έχει κάνει αυτά που έχει κάνει –και στην οικονομική πολιτική και στα σκάνδαλα και στις καινούργιες κυβερνητικές κολεγιές- να είναι προσεκτικό όταν απευθύνεται στη μεγάλη δημοκρατική παράταξη του ΣΥΡΙΖΑ-Ενωτικό Κοινωνικό Μέτωπο. 
Ένα μεγάλο κομμάτι του 27% είναι χθεσινοί ψηφοφόροι του ΠΑΣΟΚ, φτωχοί, άνεργοι, συνταξιούχοι, οι οποίοι εγκατέλειψαν το ΠΑΣΟΚ ακριβώς γι’ αυτές τις πολιτικές και γι’ αυτές τις λογικές. Τίποτε άλλο!</Speech>
<Speech><Parlmember>ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ</Parlmember>: Κύριε Πρόεδρε, να απαντήσω επί του προσωπικού.</Speech> 
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Ορίστε, κυρία Χριστοφιλοπούλου.</ChairmanSpeech>
<Speech><Parlmember>ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ</Parlmember>: Κύριε Πρόεδρε, επιστρέφω τα περί παράταξης κλπ. Παρ’ όλα αυτά, εγώ και εκτιμώ και σέβομαι το συνάδελφο. Δεν είπα ότι είναι ο ίδιος φασίζων. Είπα ότι ο ΣΥΡΙΖΑ δημαγωγεί, επιδίδεται σε λαϊκισμό, επιδίδεται σε τέτοιες πρακτικές που είναι φασίζουσας νοοτροπίας, διότι στον πυρήνα του φασισμού είναι η γενίκευση, η κατάρρευση και ο μηδενισμός των πάντων. 
Δεν είπα ότι ο κ. Παπαδημούλης επιδίδεται σε φασίζουσες νοοτροπίες. Θα το δείτε στα Πρακτικά. Αν υπάρχει οιαδήποτε τέτοια χροιά στον τρόπο που θα γραφούν τα Πρακτικά, παρακαλώ θα τα διορθώσω εγώ. Θα δείτε ότι η ουσία της παρέμβασής μου είναι αυτή και μόνο που επαναλαμβάνω και την οποία υποστηρίζω, κύριε Πρόεδρε, γιατί είδαμε άλλο ένα σόου κομματικής προπαγάνδας και μάλιστα με χροιά αλαζονείας, θα έλεγα. Λυπούμαι πάρα πολύ!</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Το λόγο έχει για τρία λεπτά ο κ. Κασιδιάρης.</ChairmanSpeech> 
<Speech><Parlmember>ΗΛΙΑΣ ΚΑΣΙΔΙΑΡΗΣ</Parlmember>: Οφείλω και εγώ μια διόρθωση, διότι ακούστηκε και πάλι ότι κάποιες δημοσκοπήσεις κρούουν τον κώδωνα του κινδύνου για τη δημοκρατία μας. 
Οφείλουμε να πούμε ότι αυτό το «ντιν-νταν» που ακούγεται δεν είναι ο κώδων του κινδύνου, είναι τα κουδούνια που ετοιμάζεται να κρεμάσει ο κόσμος στους κυβερνώντες για το «παπατζιλίκι» που του πούλησαν και για τα προεκλογικά τους ψέματα. 
Η υπόθεση «μαύρο χρήμα», οι μίζες, οι προμήθειες είναι ταυτόχρονα μια υπόθεση δυσώδης, αμαρτωλή, αλλά και πανεύκολη. Τα ίχνη του μαύρου χρήματος ανακαλύπτονται. 
Εμείς μιλάμε τη γλώσσα της αλήθειας και των αριθμών, εάν θέλετε. Υπάρχουν απτά παραδείγματα του πώς βρήκε η CIA τα κλεμμένα λεφτά του Καντάφι, πώς έπραξαν οι Αμερικάνοι για τους δικτάτορες της Λατινικής Αμερικής κ.λπ. Διότι αν τα λεφτά είναι κλεμμένα, αν δηλαδή υπάρχει προϊόν παράνομης συνδιαλλαγής, τότε δίνεις στους Ελβετούς ή στους όποιους τραπεζίτες ένα ποσοστό -επειδή οι τραπεζίτες ξέρουν πολύ καλά πώς να βγάζουν λεφτά- και τα υπόλοιπα επιστρέφονται στο ελληνικό δημόσιο. 
Τα ίχνη του μαύρου χρήματος ανακαλύπτονται, αρκεί να υπάρχει πολιτική βούληση. Δυστυχώς, το υπάρχον πολιτικό σύστημα συγκαλύπτει εδώ και τρεις δεκαετίες τη διαφθορά, για να μην αναφέρουμε πάλι παραδείγματα, όπως του Χρηματιστηρίου, των έργων στα Olympic Games, των κουρεμένων ομολόγων κ.λπ. Το ίδιο κάνει και σήμερα το πολιτικό σύστημα που κυβερνά τη χώρα. 
Εμείς δεν διαχωρίζουμε κανέναν. Έχουμε αυτή τη νοοτροπία και τη συμπεριφορά και αποκαλέστε την και φασίζουσα εάν θέλετε. Οι οργισμένοι Έλληνες που απαιτούν κάθαρση, όπως επίσης απαιτούν να  πάνε στη φυλακή οι διεφθαρμένοι, είναι λογικό να στρέφονται μαζικά προς το πολιτικό κόμμα «Λαϊκός Σύνδεσμος-Χρυσή Αυγή».</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Το λόγο έχει ο κ. Οικονόμου για τρία λεπτά.</ChairmanSpeech> 
<Speech><Parlmember>ΒΑΣΙΛΕΙΟΣ ΟΙΚΟΝΟΜΟΥ</Parlmember>: Κύριε Πρόεδρε, είναι φανερό -και το αναγνωρίζουν, απ’ ό,τι βλέπω, και οι υπόλοιπες πτέρυγες- ότι για τη Δημοκρατική Αριστερά ο πήχης είναι πολύ ψηλά στα θέματα της διαφάνειας και στα ζητήματα που προκύπτουν το τελευταίο χρονικό διάστημα. Και δεν μπορούν να κάνουν και αλλιώς, διότι είμαστε το Κόμμα και τα πολιτικά πρόσωπα που πρώτοι, κύριε Πρόεδρε, θίξαμε τα ζητήματα της διαδρομής του «μαύρου χρήματος» και του αν οι «έχοντες και κατέχοντες» -που λέγαμε παλιά- έχουν πληρώσει τους φόρους που αναλογούν στα εισοδήματά τους, ποιοι επώνυμοι, κατά το κοινώς λεγόμενον, είτε αυτά είναι πολιτικά πρόσωπα, είτε είναι καλλιτέχνες, είτε είναι δημόσια πρόσωπα, έχουν αποδώσει το φόρο τους και αν, σε τελική ανάλυση, όλοι όσοι πρέπει αυτή τη στιγμή στη χώρα μας να αποδώσουν με το εισόδημά τους αυτά που αναλογούν στην πατρίδα, το έχουν κάνει. 
Ο κ. Παπαδημούλης πολύ καλά έκανε και εντόπισε την αρχή, δηλαδή το ποιος έπιασε την κλωστή και άρχισε να ξηλώνει το «πουλόβερ». 
Πραγματικά, ο έτερος Κοινοβουλευτικός Εκπρόσωπος, ο κ. Τσούκαλης, κατέθεσε στις 28-8-2012 επίκαιρη ερώτηση όπου ζήταγε από τον κ. Στουρνάρα να πει και να εκθέσει ως Προϊστάμενος του ΣΔΟΕ ποια είναι η εικόνα του για πρόσωπα και για καταστάσεις και μάλιστα –το λέω επειδή έχω μπροστά μου την ερώτηση- κάνοντας και κριτική στον κ. Στουρνάρα και στην Κυβέρνηση επειδή έγινε αυτή η εσπευσμένη αλλαγή του κ. Διώτη. Εμείς πιστεύαμε και πιστεύουμε ακόμη ότι δεν έπρεπε ο κ. Διώτης να αλλάξει μεσούσης μίας πορείας πραγμάτων και εξέλιξης ερευνών. Επροτιμήθη ο συμπατριώτης μας ο Μεσσήνιος. Θα κριθούν όλοι. 
Όμως, κύριε Παπαδημούλη, εκεί που πήγατε να αναγνωρίσετε την πραγματικότητα, αφήσατε και μια χαραμάδα για να πείτε και το πικρόχολο σχόλιό σας. Δεν ήταν κατόπιν συνεννοήσεως, διότι οι μέρες δεν βγαίνουν. Όπως ξέρετε, διότι είστε και έμπειρος κοινοβουλευτικός, η επίκαιρη ερώτηση δεν απαντήθηκε. Εξελίχθηκε σε γραπτή ερώτηση και απαντήθηκε, όχι σε δέκα μέρες βέβαια. Φθάσαμε στο τέλος με γραπτή απάντηση ο κύριος Υπουργός να εκθέσει την άποψή του, μετά από ένα μήνα. Ούτε προσυνεννοήσεις έγιναν ούτε τίποτα.
Η δική μας θέση, κύριε Πρόεδρε, -και το λέω προς όλες τις πτέρυγες- είναι καθαρή απέναντι σε όλους. Ούτε χίμαιρες περί κοινοβουλευτισμού, που χτυπιέται, ούτε κουβέντες οι οποίες δεν στοιχειοθετούνται θα ακούσετε από εμάς. Εμείς λέμε «άπλετο φως σε όλα» ξεκινώντας από τον Πρόεδρο της Βουλής -που σήμερα το θέμα είναι σε εξέλιξη και αποτελεί σημείο αιχμής για τη συζήτησή μας- αλλά και για τα υπόλοιπα πολιτικά πρόσωπα, είτε είναι Υπουργοί, είτε είναι Βουλευτές, είτε είναι δήμαρχοι, είτε είναι περιφερειάρχες, είτε είναι παλαιοί νομάρχες. Ουδείς  έχει τη δυνατότητα σήμερα να γλυτώσει. Ξέρετε γιατί; Διότι θα υπάρχουν πολιτικές δυνάμεις και πολιτικά πρόσωπα που θα παρακολουθούν. Εμείς κάθε εβδομάδα καταθέτουμε επίκαιρη ερώτηση. Επανήλθε ο κ. Τσούκαλης κι έχω καταθέσει κι εγώ άλλη επίκαιρη ερώτηση. Το Κόμμα μας συνέχεια κάνει επίκαιρες ερωτήσεις. Δεν θα αφήσουμε σε χλωρό κλαρί κανέναν Υπουργό και κανένα ΣΔΟΕ! Θα φέρει τα ονόματα και θα αποκαλυφθούν όλοι!
Ευχαριστώ.
(Χειροκροτήματα από την πτέρυγα της Δημοκρατικής Αριστεράς)</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Ευχαριστούμε τον κ. Οικονόμου. 
Η κ. Αμμανατίδου έχει ζητήσει το λόγο. 
Κυρία Αμμανατίδου, εγώ θέλω να εφαρμόσω πιστά τον Κανονισμό της Βουλής. Σας διαβάζω, λοιπόν, τι λέει το άρθρο 96. Οι εισηγητές δεν δέχθηκαν να δευτερολογήσουν. Εσείς απουσιάζατε. Όλοι όμως ρωτήθηκαν. 
ΛΙΤΣΑ ΑΜΜΑΝΑΤΙΔΟΥ –ΠΑΣΧΑΛΙΔΟΥ: Είχα αναφέρει στην πρωτολογία μου ότι θα τα πω όταν δευτερολογήσω.</ChairmanSpeech> 
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Ακούστε με, κυρία Αμμανατίδου. Σας διαβάζω τι λέει ο Κανονισμός της Βουλής, άσχετα με το αν τελικά σας δώσω το λόγο. Ξέρετε όμως ότι όταν το λόγο τον παραβιάζει το Προεδρείο, υπάρχουν διαμαρτυρίες. 
Διαβάζω, λοιπόν: «Δικαίωμα δευτερολογίας στην κατ’ αρχήν συζήτηση νομοσχεδίου ή σε πρόταση νόμου έχουν οι Βουλευτές που έχουν εγγραφεί στον κατάλογο των ομιλητών της προηγούμενης παραγράφου κι εφόσον το ζητήσουν ως το τέλος της συζήτησης». Εσείς είστε εισηγήτρια, δεν είστε ομιλήτρια. Ρωτήθηκαν όλοι οι εισηγητές -και παρακαλώ για τη μαρτυρία τους- και είπαν ότι «εφόσον η κυρία Αμμανατίδου δεν τοποθετείται, επειδή απουσιάζει, δεν θα μιλήσουμε κι εμείς». 
Γι’ αυτό πήραν το λόγο οι Κοινοβουλευτικοί Εκπρόσωποι. 
Κυρία Αμμανατίδου, σας παρακαλώ πάρα πολύ να σεβαστείτε τον Κανονισμό της  Βουλής. Εάν δεν το θέλετε, εγώ θα παραβιάσω τον Κανονισμό της Βουλής να σας δώσω το λόγο που θέλετε επειγόντως και παρά τον Κανονισμό της Βουλής ώστε να μιλήσετε.</ChairmanSpeech> 
<Speech><Parlmember>ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ</Parlmember>: Κύριε Πρόεδρε, κατ’ αρχάς δεν είναι θέμα παραβίασης του Κανονισμού, διότι στην πρωτολογία μου κλείνοντας είπα ότι θα επανέλθω στη δευτερολογία.</Speech> 
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Δεν ήσασταν εδώ, κυρία Αμμανατίδου. Δηλαδή έπρεπε να σταματήσει η Βουλή εκείνη την ώρα, να σας καλέσουμε να έρθετε και να μιλήσουν οι Κοινοβουλευτικοί Εκπρόσωποι;</ChairmanSpeech>  
<Speech><Parlmember>ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ</Parlmember>: Κύριε Πρόεδρε, είμαι πέντε χρόνια μέσα στη Βουλή και ξέρω ότι οι Κοινοβουλευτικοί Εκπρόσωποι έχουν τη δυνατότητα δευτερολογίας.</Speech>
<Speech><Parlmember>ΣΟΦΙΑ ΒΟΥΛΤΕΨΗ</Parlmember>: Έχει τελειώσει η ώρα για σας.</Speech>
<Speech><Parlmember>ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ</Parlmember>: Σας παρακαλώ, κύριε Πρόεδρε, να πω την  άποψή μου. Θέλω το λόγο για ένα λεπτό. 
Αυτό που θέλω να μεταφέρω, είναι ότι μέσα σε όλη αυτήν τη γενική απεργία σε όλη την Ελλάδα υπάρχουν χιλιάδες διαδηλωτών που ειρηνικά βγήκαν στους δρόμους για να διαδηλώσουν κατά των σκληρότατων μέτρων αυτής της Κυβέρνησης. 
Θέλω, όμως, να πω, ότι στη Χαλκιδική υπήρξε ένα γεγονός -και πρέπει να το γνωρίζουν όλοι και ο κύριος Υπουργός Μακεδονίας και Θράκης- ότι εμποδίστηκαν οι διαδηλωτές πηγαίνοντας από την Ιερισσό προς τον Πολύγυρο με έναν τρόπο απαράδεκτο. Μάλιστα, αφού ζήτησαν από όλους τις ταυτότητες, ζήτησαν μέχρι και το άνοιγμα του πανό, που αυτό απαγορεύεται. Δεν κατάλαβα, γιατί θα πρέπει να δουν οι αστυνομικές αρχές τι πανό έχουν οι διαδηλωτές;</Speech> 
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Κυρία Αμμανατίδου, αυτό που λέτε τώρα έχει σχέση με αυτό που συζητάμε; Υπάρχει ο Κοινοβουλευτικός Εκπρόσωπος, ο οποίος μπορούσε να λάβει το λόγο και να τα πει αυτά.</ChairmanSpeech> 
<Speech><Parlmember>ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ</Parlmember>: Εδώ είναι ο ναός της δημοκρατίας και πρέπει να μεταφέρουμε ό,τι γίνεται άμεσα στη χώρα μας. Αυτό έπρεπε να το μεταφέρω. 
Σας ευχαριστώ.</Speech> 
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Το λόγο έχει ο κύριος Υπουργός για πέντε λεπτά.</ChairmanSpeech> 
<Speech><Parlmember>ΘΕΟΔΩΡΟΣ ΚΑΡΑΟΓΛΟΥ</Parlmember> (Υπουργός Μακεδονίας και Θράκης): Κλείνοντας θα ήθελα να ευχαριστήσω όλους τους συναδέλφους για τη συμμετοχή τους είτε δια του λόγου είτε και δια της φυσικής τους παρουσίας στη σημερινή συζήτηση του νομοσχεδίου και να πω ότι κατατέθηκαν πολύ ενδιαφέρουσες απόψεις, θετικές και αρνητικές και βεβαίως ακούστηκαν και κριτικές απόψεις. 
Εγώ θα ήθελα να τονίσω ότι ως Υπουργός -και φαντάζομαι αυτό ισχύει για όλους- δεν διεκδικώ το αλάθητο το Πάπα, άρα είναι καλοδεχούμενες και οι κριτικές απόψεις ακόμη και από κόμματα και παρατάξεις που στηρίζουν κυβερνητικό σχηματισμό, γιατί απλούστατα μέσα από το διάλογο που γίνεται και μέσα από την κατάθεση απόψεων, ακόμη και αν είναι αντίθετη μερικές φορές από τις απόψεις του εκάστοτε Υπουργού, νομίζω ότι προκύπτει ένα θετικό συμπέρασμα. Έχει τη δυνατότητα ο κάθε Υπουργός να ακούσει και μια διαφορετική άποψη, να τη συνεκτιμήσει και αναλόγως να διαμορφώσει τη θέση του. 
Έγινε ένα ζήτημα σοβαρό, υπήρξε μια τοποθέτηση από τον Κοινοβουλευτικό Εκπρόσωπο της Δημοκρατικής Αριστεράς σε σχέση με την αναγκαιότητα της επανασύστασης και επαναλειτουργίας του Υπουργείου Μακεδονίας και Θράκης. 
Θα ήθελα να πω -το είπα και στην πρωτομιλία μου- ότι ενδεχομένως σε άλλες ευρωπαϊκές χώρες, όπου δεν υπάρχουν τα ιδιαίτερα προβλήματα που αντιμετωπίζει η βόρεια Ελλάδα και ειδικότερα η Μακεδονία και η Θράκη, προφανώς ένα τέτοιο Υπουργείο θα μπορούσε να είναι μια πολυτέλεια. Όμως, στη χώρα μας, με δεδομένα τα προβλήματα τα οποία υπάρχουν και μάλιστα τη δεδομένη χρονική στιγμή, όταν γίνεται μια διαπραγμάτευση για το ζήτημα ενός ονόματος που είναι πάρα πολύ σημαντικό, που είναι μείζονος σημασίας για τα εθνικά συμφέροντα, θεωρώ ότι η κατάργηση του Υπουργείου Μακεδονίας και Θράκης στις 7 Οκτωβρίου του 2009 ήταν λάθος και πολύ σωστά εναπασυστάθηκε το Υπουργείο γιατί απλούστατα στέλνει ισχυρά εθνικά μηνύματα. Στέλνει σε όλους τους γείτονες, τους ανιστόρητους ιδιαίτερα, το μήνυμα ότι η Μακεδονία ήταν, είναι και παραμένει μία και ελληνική και αυτό είναι κάτι το οποίο δεν μπορούμε να το ξεχνάμε. 
Και βέβαια εκτός από τον ισχυρό, εθνικό λόγο, για τον οποίο επανασυστάθηκε το Υπουργείο για να στέλνει αυτά  τα  μηνύματά του διαχρονικά και προς όλους, εμείς φιλοδοξούμε το Υπουργείο Μακεδονίας και Θράκης να αποκτήσει και περιεχόμενο στο «κουστούμι», όπως προηγουμένως είπε ο κ. Παπαδημούλης, δηλαδή να αποκτήσει και ουσιαστικές αρμοδιότητες. 
Η αρμοδιότητα, λοιπόν, την οποία συζητάμε και την οποία το Υπουργείο Μακεδονίας και Θράκης παίρνει, είναι μια πρώτη, ουσιαστική, αναπτυξιακή δραστηριότητα. Και βεβαίως θα ακολουθήσουν και άλλες. Ήδη συζητείται και ερευνάται η δυνατότητα παραχώρησης ενός ευρωπαϊκού προγράμματος διασυνοριακής συνεργασίας το interect. Υπάρχει και μια σειρά άλλων ζητημάτων, τα οποία θα συζητηθούν.
Φιλοδοξούμε σε μια περιοχή που έχει έντονα χαρακτηριστικά αποβιομηχάνισης, όπου το μεγαλύτερο κοινωνικό πρόβλημα που αντιμετωπίζουν, όπως βέβαια και η υπόλοιπη χώρα, αλλά κυριολεκτικά στη Μακεδονία και στη Θράκη σπάει κόκαλα και είναι η ανεργία, τα προβλήματα να τα αντιμετωπίσουμε με αναπτυξιακές πρωτοβουλίες.
Και βεβαίως φιλοδοξούμε να καταστήσουμε το Υπουργείο Μακεδονίας και Θράκης το αναπτυξιακό εργαλείο για τη συγκεκριμένη περιοχή, γιατί εκτιμούμε ότι έχουμε τις δυνατότητες, έχουμε το προσωπικό, έχουμε όλα εκείνα τα εφόδια που είναι απαραίτητα, για να μπορέσει πραγματικά η Μακεδονία και η Θράκη να είναι η αιχμή του δόρατος στην προσπάθεια για την επανεκκίνηση της ελληνικής οικονομίας, για την ανάπτυξη της ελληνικής οικονομίας, για να ξεφύγουμε από την ύφεση που τα πέντε τελευταία χρόνια κατατρώει το εθνικό εισόδημα. 
Βεβαίως, ξέρουμε πάρα πολύ καλά ότι η προσπάθεια αυτή δεν είναι μια μοναχική προσπάθεια και μια μοναχική διαδρομή, αλλά γίνεται πάντοτε σε συνεργασία με τα κεντρικά Υπουργεία. Έτσι, λοιπόν, γνωρίζουμε πάρα πολύ καλά ότι οι προϋποθέσεις για να υπάρξει ανάπτυξη στη χώρα –άρα και στη Μακεδονία και τη Θράκη- είναι πολλές και συγκεκριμένες. Ωστόσο, θα αναφερθώ σε τέσσερις σημαντικές, οι οποίες είναι εκ των ων ουκ άνευ απαραίτητες, για να μπορέσει να ξαναρχίσει η ανάπτυξη στην ελληνική οικονομία. 
Πρώτα-πρώτα, πρέπει να υπάρχει μια σταθερή κυβέρνηση και αυτό είναι δεδομένο, παρά το ότι μπορεί να φαίνεται περίεργο σε κάποιους, γιατί έχουμε τρία διαφορετικά κόμματα, με τρεις διαφορετικές ιδεολογικές αφετηρίες. Παρ’όλα αυτά, έχει αποδειχθεί ότι το πείραμα αυτό μπορεί να λειτουργήσει, γιατί για πρώτη φορά ιστορικά τρία διαφορετικά κόμματα που, όπως είπα, έχουν διαφορετική ιδεολογική βάση, παραμέρισαν τις ιδεολογικές τους διαφορές –που αυτό δεν σημαίνει ότι καταργήθηκαν, συνεχίζουν να υπάρχουν- και έβαλαν πάνω απ’ όλα τον εθνικό σκοπό και στόχο, για να μπορέσει δηλαδή η χώρα να ξεπεράσει την κρίση στο συντομότερο χρονικό διάστημα και με το μικρότερο δυνατό κοινωνικό κόστος. 
Γι’ αυτόν το λόγο, λοιπόν, πιστεύω ότι η Κυβέρνηση αυτή είναι σταθερή. Άρα, ικανοποιείται η πρώτη και απαραίτητη προϋπόθεση για την ανάκαμψη της ελληνικής οικονομίας. 
Η δεύτερη σημαντική προϋπόθεση είναι να υπάρχει ένας ευνοϊκός επενδυτικός αναπτυξιακός νόμος. Είδαμε, λοιπόν –και αναφέρθηκε πολύ εύγλωττα προηγουμένως η κ. Βούλτεψη- ότι με τους προηγούμενους αναπτυξιακούς νόμους υπήρχαν κάποια λάθη και κάποια προβλήματα, τα οποία πρέπει να τα ξεπεράσουμε. 
Κατέθεσε προηγουμένως ο αρμόδιος Υπουργός, ο κ. Μηταράκης, ότι είμαστε στο τελικό στάδιο της προετοιμασίας ενός νέου αναπτυξιακού νόμου, ο οποίος θα κατατεθεί για δημόσια διαβούλευση και φιλοδοξούμε μέσα από αυτή τη δημόσια διαβούλευση να κατατεθούν και οι προτάσεις των κομμάτων και των φορέων και των απλών πολιτών, να προκύψει ένα καλό, ένα ουσιαστικό, ένα αναπτυξιακό νομοσχέδιο, το οποίο πραγματικά μπορεί να βοηθήσει τα μέγιστα στην ανάκαμψη της ελληνικής οικονομίας.
Η τρίτη βασική προϋπόθεση είναι ένα σταθερό φορολογικό σύστημα, με όσο το δυνατόν χαμηλότερους φορολογικούς συντελεστές, ώστε οι υψηλοί φορολογικοί συντελεστές να μην αποτελούν αντικίνητρο και οι επιχειρήσεις να μην δραπετεύουν προς άλλες χώρες. Είναι ένα ζήτημα, το οποίο η Κυβέρνηση έχει δεσμευθεί ότι μέχρι το τέλος του χρόνου θα έχει αντιμετωπιστεί. Θα υπάρχει ένα φορολογικό νομοσχέδιο, το οποίο θα είναι σταθερό για όλη τη διάρκεια της τετραετίας και θα αντιμετωπίζει προβλήματα και παθογένειες του φορολογικού μας συστήματος με την απλοποίησή του, με χαμηλούς φορολογικούς συντελεστές, με διαδικασίες πολύ πιο γρήγορες και πιο ευέλικτες, για να μπορεί να προχωρήσει μια επένδυση στη χώρα μας. 
Μια τέταρτη και βασική προϋπόθεση που είναι παθογένεια της ελληνικής διοίκησης και θα πρέπει να αντιμετωπίσουμε είναι η μείωση όσο το δυνατόν περισσότερο της γραφειοκρατίας, η οποία ταλαιπωρεί τους πολίτες και βεβαίως και τις ελληνικές επιχειρήσεις. Πιστεύουμε ότι μπορούμε να τα καταφέρουμε. Είναι γεγονός ότι η χώρα αντιμετωπίζει πάρα πολύ δύσκολες καταστάσεις. 
Όμως, θεωρώ ότι με την προσπάθεια όλων μας και κυρίως –και πάνω απ’ όλα- την προσπάθεια και τη σκληρή δουλειά του ελληνικού λαού θα μπορέσουμε να ξεφύγουμε από το αδιέξοδο και από τα προβλήματα που πραγματικά έχει η χώρα και βεβαίως θα πετύχουμε το θεμιτό αποτέλεσμα. 
Κλείνοντας, θα παρακαλούσα –γιατί πραγματικά πιστεύω ότι είναι ένα πάρα πολύ σημαντικό νομοσχέδιο που για πρώτη φορά δίνει μια πολύ σημαντική, ουσιαστική αρμοδιότητα στο Υπουργείο Μακεδονίας και Θράκης- αυτό να τύχει της επιδοκιμασίας και της ψήφου όλων των κομμάτων. 
Αναγνωρίζω ότι και ο ΣΥΡΙΖΑ έχει κάνει μια θετική προσέγγιση και τοποθετείται δηλώνοντας «παρών» στη σημερινή διαδικασία, όμως εκτιμώ ότι αδικεί το συγκεκριμένο νομοσχέδιο, αδικεί την παραχώρηση των αρμοδιοτήτων αυτών και θα παρακαλούσα, αν είναι δυνατόν, να επανεξετάσει τη θέση του και να δώσει θετική ψήφο στο συγκεκριμένο νομοσχέδιο. 
Ευχαριστώ. 
(Χειροκροτήματα)</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Μακεδονίας και Θράκης: «Επείγουσες ρυθμίσεις επενδυτικών σχεδίων ν.3908/2011 και π.δ. 33/2011».
Ερωτάται το Σώμα: Γίνεται δεκτό το νομοσχέδιο επί της αρχής;</ChairmanSpeech> 
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
<Speech><Parlmember>ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ</Parlmember>: Παρών.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Συνεπώς το νομοσχέδιο του Υπουργείου Μακεδονίας και Θράκης: «Επείγουσες ρυθμίσεις επενδυτικών σχεδίων ν.3908/2011 και π.δ. 33/2011», έγινε δεκτό επί της αρχής κατά πλειοψηφία.
Εισερχόμεθα στην ψήφιση των άρθρων.
Ερωτάται το Σώμα: Γίνεται δεκτό το άρθρο μόνο με την νομοτεχνική βελτίωση του κυρίου Υπουργού;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Συνεπώς το άρθρο μόνο έγινε δεκτό με την νομοτεχνική βελτίωση του κυρίου Υπουργού, κατά πλειοψηφία.
Ερωτάται το Σώμα: Γίνεται δεκτό το νομοσχέδιο και στο σύνολο;</ChairmanSpeech>
<Speech><Parlmember>ΠΟΛΛΟΙ ΒΟΥΛΕΥΤΕΣ</Parlmember>: Δεκτό, δεκτό.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Το νομοσχέδιο έγινε δεκτό και στο σύνολο κατά πλειοψηφία. 
Συνεπώς το νομοσχέδιο του Υπουργείου Μακεδονίας και Θράκης: «Επείγουσες ρυθμίσεις επενδυτικών σχεδίων ν.3908/2011 και π.δ. 33/2011» έγινε δεκτό κατά πλειοψηφία σε μόνη συζήτηση επί της αρχής, επί των άρθρων και στο σύνολό του και έχει ως εξής: 
(Να καταχωρισθεί το κείμενο του νομοσχεδίου σελ.169α)</ChairmanSpeech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.</ChairmanSpeech> 
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.</Speech>
ΠΡΟΕΔΡΕΥΩΝ (<ChairmanSpeech><Parlmember>Λεωνίδας Γρηγοράκος</Parlmember>): Το Σώμα παρέσχε τη ζητηθείσα εξουσιοδότηση.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;</ChairmanSpeech>
<Speech><Parlmember>ΟΛΟΙ ΟΙ ΒΟΥΛΕΥΤΕΣ</Parlmember>: Μάλιστα, μάλιστα.
Με τη συναίνεση του Σώματος και ώρα 13.30’ λύεται η συνεδρίαση για αύριο ημέρα Πέμπτη 27 Σεπτεμβρίου 2012 και ώρα 9.30΄, με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: 1) Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης και Προστασίας του Πολίτη: «Κύρωση της Πράξης Νομοθετικού Περιεχομένου «Ρύθμιση θεμάτων συμβάσεων που αφορούν Κέντρα Πρώτης Υποδοχής και Εγκαταστάσεων Κράτησης παράνομα διαμενόντων στη χώρα αλλοδαπών και τρόπο φύλαξης αυτών» και άλλες διατάξεις.» 
2) Συζήτηση και λήψη απόφασης, σύμφωνα με το άρθρο 62 του Συντάγματος και τα άρθρα 43Α και 83 του Κανονισμού της Βουλής, για αιτήσεις άρσης ασυλίας Βουλευτών.
Ο</Speech> ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
Τελευταία Αποθήκευση:	1/10/2012 1:14:00 μμ	Από:	
Εκτυπώθηκε:	1/10/2012 11:52:00 πμ</body>
</html>